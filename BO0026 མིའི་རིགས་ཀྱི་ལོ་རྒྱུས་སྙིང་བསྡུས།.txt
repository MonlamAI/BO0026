༄༅། །མིའི་རིགས་ཀྱི་ལོ་རྒྱུས་སྙིང་བསྡུས།
སྲོག་ཆགས་ནས་འཇིག་རྟེན་བྱེད་པོ་ལ་འཕེལ་བའི་རིམ་པ།
ཡུ་བལ་ནོ་ཨ་ཧཱ་ར་རཱིས་བརྩམས།


སྡེ་ཚན་དང་པོ།
མྱོང་རྟོགས་གསར་བརྗེ།

ས་བཅད་དང་པོ།
འགྲོ་བ་མི་འདིར་སྲོག་ཆགས་གཞན་དང་འདྲ་བར་དམིགས་བསལ་གྱི་ཆ་ཅི་ཡང་མེད།

ཧ་ལམ་ལོ་ངོ་དུང་ཕྱུར135ཡི་སྔོན་ལ་སྲིད་པའི་འབར་གས་ཆེན་པོ་ཞེས་པ་
བྱུང་བའི་རྗེས་སུ། འཇིག་རྟེན་ཁམས་ཆེན་པོའི་རྫས་དང་ནུས་ཚད། ཡུལ། དུས་བཅས་ད་གཟོད་ད་
ལྟའི་རྣམ་པར་ཆགས་ཤིང་། རིམ་གྱིས་འཇིག་རྟེན་ཁམས་ཆེན་པོའི་རྩ་བའི་ཁྱད་ཆོས་དངོས་ལུགས་རིག་པར་གྱུར་པ་རེད།
དེའི་རྗེས་ཀྱི་ལོ་ངོ་ཁྲི30ཙམ་གྱི་གོང་ལ། རྫས་དང་ནུས་ཚད་གཉིས་རྙོག་འཛིང་ལྡན་པའི་གྲུབ་
རྫས་སུ་འགྱུར་མགོ་བརྩམས་པ་དེར་མ་རྡུལ་ཟེར་ཞིང་། དེ་ནས་རིམ་གྱིས་འདུས་རྡུལ་གྲུབ་ཅིང་མ་
རྡུལ་དང་འདུས་རྡུལ་གཉིས་མཉམ་འདྲེས་བྱས་པ་བརྒྱུད་ནས་རྫས་འགྱུར་བྱུང་བ་རེད།
ཧ་ལམ་ལོ་ངོ་དུང་ཕྱུར38ཙམ་གྱི་གོང་ལ། སའི་གོ་ལར་འབོད་པའི་རྒྱུ་སྐར་འདིའི་ཐོག་ཏུ་ཆ་
རྡུལ་ཁ་ཤས་སྡེབ་པ་ལ་བརྟེན་ནས་གཏོས་ཆེ་ལ་ཞིབ་ཚགས་ལྡན་པའི་དངོས་པོ་ཞིག་གྲུབ་པ་ལ་སྐྱེ་
ལྡན་ཕུང་པོ་ཟེར། སྐྱེ་ལྡན་ཕུང་པོའི་ལོ་རྒྱུས་ལ་སྐྱེ་དངོས་རིག་པ་ཟེར།
དེ་ནས་ལོ་ཁྲི7ཙམ་གྱི་གོང་ལ། ཤེས་མི་འགའ་ཡིས་དེ་བས་རྙོག་འཛིང་ལྡན་པའི་དོན་སྤྱི་ཞིག་
གསར་གཏོད་བྱེད་པའི་མགོ་བརྩམས་པ་དེར་རིག་གནས་ཞེས་བརྗོད་ཀྱིན་ཡོད། མིའི་རིགས་ཀྱི་
རིག་གནས་དེ་དག་མུ་མཐུད་དུ་འཕེལ་རྒྱས་བྱུང་བ་ལ་ལོ་རྒྱུས་རིག་པ་ཟེར།
ལོ་རྒྱུས་ཀྱི་བགྲོད་ལམ་རིང་མོ་འདིའི་སྟེང་དུ་གལ་ཆེ་བའི་གསར་བརྗེ་ཐེངས་གསུམ་བྱུང་
ཞིང་། ཧ་ལམ་ལོ་ངོ་ཁྲི7གྱི་ཡར་སྔོན་དུ་མྱོང་རྟོགས་གསར་བརྗེ་བྱུང་སྟེ། ལོ་རྒྱུས་ཀྱི་འཁོར་ལོ་ལ་
དངོས་སུ་སྒུལ་ཤུགས་བསྩལ། ཧ་ལམ་ལོ་ངོ་ཁྲི1སྟོང2ཡར་སྔོན་དུ། ཞིང་ལས་གསར་བརྗེ་བྱུང་
སྟེ། ལོ་རྒྱུས་ཀྱི་འཁོར་ལོའི་འགྲོས་ཇེ་མགྱོགས་སུ་བཏང་། དེ་ནས་ཧ་ལམ་ལོ་ངོ500སྔོན་ལ་ཚན་
རིག་གསར་བརྗེ་བྱུང་སྟེ། སྔོན་གྱི་ལོ་རྒྱུས་ལ་སྡོམ་ཚིག་བཀོད་ནས་ལོ་རྒྱུས་ཀྱི་སྒོ་གླེགས་གསར་
པ་ཞིག་ངང་གིས་ཕྱེས། དཔེ་དེབ་འདིའི་ནང་དོན་གཙོ་བོ་ཡང་གསར་བརྗེ་ཐེངས་གསུམ་བྱུང་
བ་འདིས་འགྲོ་བ་མི་དང་སྐྱེ་དངོས་གཞན་དག་ལ་ཇི་ལྟར་ཁ་ལོ་བསྒྱུར་ཚུལ་བརྗོད་ཡོད་དོ། །
འགྲོ་བ་མི་ནི་ལོ་རྒྱུས་ཀྱི་ཟིན་ཐོ་མ་བཀོད་པའི་ཡར་སྔོན་ནས་གནས་ཡོད་དེ། ལོ་ངོ་ས་ཡ་
གཉིས་དང་འབུམ་ལྔའི་ཡར་སྔོན་ལ་དེང་གི་མི་དང་ཤིན་ཏུ་ཆ་འདྲ་བའི་སྲོག་ཆགས་ཀྱི་རིགས་
ཤིག་བྱུང་ཞིང་མི་རབས་གྲངས་མེད་པ་ཞིག་བརྒྱུད་ནའང་། ཁོ་ཚོ་དང་འཚོ་ཡུལ་གཅིག་ཐུན་མོང་
གིས་ལོངས་སུ་སྤྱོད་པའི་སྲོག་ཆགས་གཞན་དང་འདྲ་བར། ཡ་ཐོག་གི་མི་དེ་དག་ལའང་ཁྱད་དུ་
འཕགས་པའི་དམིགས་བསལ་གྱི་ཆ་ཅི་ཡང་མེད།
གལ་ཏེ་ལོ་ངོ་ས་ཡ་གཉིས་ཡར་སྔོན་གྱི་ཨ་ཧྥེ་རི་ཁའི་ཤར་ཕྱོགས་སུ་སོང་བའི་དབང་དུ་
བཏང་ན། ཁྱོད་ཀྱི་མཐོང་ལམ་དུ་མངོན་པ་ནི་དེང་གི་མི་དང་ཆ་ཀུན་ནས་མཚུངས་པའི་སྲོག་
ཆགས་ཤིག་ཁྱུ་དང་ཁྱུ་བྱས་ནས་གང་སར་ཁྱབ་ཡོད་པ་དང༌། སྲོག་ཆགས་འདིའི་ཨ་མ་ཁ་ཤས་ཀྱིས་
ཕྲུ་གུའི་ཁ་སློང་ཞོར་པྲ་ཚག་བྱེད་བཞིན་པའི་བྱིས་པ་བཟུང་ནས་ཁོམ་གྱིན་མེད་ལ། ན་གཞོན་ཁ་
ཤས་ཀྱིས་སྤྱི་ཚོགས་སྟེང་གི་སྒྲིག་ལམ་ཐད་ལ་ཁོང་ཁྲོ་དང་མི་འདོད་པའི་རྣམ་འགྱུར་སྟོན་པ། ལོ་ན་
རྒན་པ་དག་གིས་ཁུ་སིམ་ལྷིང་འཇགས་ཁོ་ནར་འདོད་པ། ཤ་རྒོད་འཕར་བའི་ཕོ་གསར་དག་གིས་
བྲང་ཁའི་རྔ་ཆེན་བར་མེད་བརྡུངས་ཏེ། ཉེ་འཁོར་གྱི་མོ་གསར་ཞིག་གིས་དོ་སྣང་འབྱུང་རེ་བྱེད་
པ་སོགས་སྣང་ལ། རྒན་པ་བློ་མཛངས་པ་ཅན་དག་ལ་མཚོན་ན། འདི་དག་ལ་སྔ་མོ་ནས་གོམས་
པར་གྱུར་ཡོད། གདོད་མའི་དུས་སྐབས་ཀྱི་འགྲོ་བ་མིས་བརྩེ་བ་སྟོན་ཤེས་ཤིང་རྩེད་མོ་རྩེ་ཤེས་ལ།
མཛའ་བརྩེ་ཡང་ཟབ་མོ་བསྐྲུན་ཐུབ། དེ་ལས་གཞན་གོ་གནས་དང་དབང་ཆ་ཡང་རྩོད་ཤེས་མོད།
སྐབས་འདིའི་མི་ནི་སྤྲ་མི་དང་སྤྲེའུ་མཇུག་རིང་། གླང་ཆེན་སོགས་དང་མི་འདྲ་ས་ཆེར་མེད་ལ།
སྤྱིར་བཏང་གི་སྲོག་ཆགས་གཞན་པ་དང་བསྡུར་ན་ཡང་མི་འདྲ་ས་ཡེ་ནས་མེད། ཁོ་ཚོའི་བློ་ཡུལ་
ལས་འགོངས་པ་ནི་ནམ་ཞིག་གི་ཚེ་ན་ཁོ་ཚོའི་རྒྱུད་པ་རྣམས་ཟླ་བའི་སྟེང་བགྲོད་པ་དང་མ་རྡུལ་
ཁ་ཕྲལ་བཏུབ་པ། གཞི་རྒྱུའི་ཨང་རྟོགས་པར་མ་ཟད། ད་དུང་ལོ་རྒྱུས་ཀྱང་འབྲི་ཐུབ་པ་སོགས་རེད།
དེས་ན་ལོ་རྒྱུས་མ་བྱུང་བའི་ཡར་སྔོན་གྱི་གདོད་མའི་འགྲོ་བ་མིའི་དོན་དག་འགངས་ཆེན་ཞིག་ནི།
སྐབས་དེར་ཁོ་ཚོ་དངོས་གནས་ཉམ་ཆུང་ཞིག་ལས་མེད་པ་དང་། ཁོར་ཡུག་ལ་ཐེབས་པའི་ཤུགས་
རྐྱེན་ཡང་སྤྲ་མི་དང་སྲིན་འབུ་མེ་འཁྱེར། ཡང་ན་ཆུ་མོ་སོགས་ལས་ཆེ་བའི་ངེས་པ་མེད།
སྐྱེ་དངོས་རིག་པ་བས་སྐྱེ་དངོས་མཐའ་དག་རིགས་མི་འདྲ་བའི་སྐྱེ་རིགས་སུ་དབྱེ་འབྱེད་བྱས་
ཡོད་པ་དང༌། སྐྱེ་རིགས་ཞེས་པ་ནི་སྐྱེ་རིགས་སྣ་གཅིག་ཕན་ཚུན་སྡེབ་སྦྱོར་བྱས་ནས་ཕྲུ་
གུ་སྐྱེས་པ་ལ་ཟེར་ཞིང་། དཔེར་ན། རྟ་དང་བོང་བུ་གཉིས་ཀྱི་རྒྱུད་པ་གཅིག་ཡིན་པ་དང་། གཉིས་
ཀའི་ལུས་ཀྱི་ཁྱད་ཆོས་འདྲ་མཚུངས་ཡིན་པར་མ་ཟད། སྡེབ་སྦྱོར་ཡང་བྱེད་ཆོག་མོད། འོན་ཀྱང་
ཁོ་ཚོར་ཕན་ཚུན་ལ་འདོད་བརྩེ་ཡོད་མི་སྲིད། གལ་སྲིད་བཙན་གྱིས་དེ་གཉིས་བསྡེབས་ན་དྲེལ་
སྐྱེས་ཀྱང་དེས་རྒྱུད་པ་སྤེལ་མི་ནུས། དེར་བརྟེན། བོང་བུའིDNAཐོལ་འགྱུར་རྟའི་སྐྱེ་རིགས་འདི་ལ་
སྤེལ་མི་ནུས་ལ། རྟས་ཀྱང་བོང་བུ་ལ་སྤེལ་མི་ནུས། དེའི་རྐྱེན་གྱིས་ང་ཚོས་རྟ་དང་བོང་བུ་གཉིས་
སྐྱེ་རིགས་མི་འདྲ་བ་གཉིས་ལ་ངོས་འཛིན་བྱེད་ཅིང༌། དེ་དག་ལ་རང་རང་གི་ཐུན་མིན་གྱི་འཕེལ་
འགྱུར་བརྒྱུད་ལམ་ཞིག་ཡོད་པ་རེད། དེ་དང་བསྡུར་ན་གླང་ཁྱི་དང་སི་ཕེན་གྱི་ཤ་ཁྱི་
གཉིས་ལ་ཕྱི་ཚུལ་ནས་བལྟས་ན་ཁྱད་པར་ཆེན་པོ་ཡོད་མོད། འོན་ཀྱང་དེ་གཉིས་སྐྱེ་རིགས་གཅིག་
ཡིན་ཏེ། གཉིས་ཀར་ཤིན་ཏུ་མཚུངས་པའིDNAམཛོད་ཡོད་པས་ཕན་ཚུན་སྡེབ་སྦྱོར་བྱས་ཆོག་པར་
མ་ཟད། ཁྱི་གུ་ནར་སོན་རྗེས་ཁྱི་གཞན་དང་བསྡེབས་ཏེ་དེ་དག་གི་རྒྱུད་པ་གང་སར་ཁྱབ་ཡོད།
མེས་པོ་གཅིག་གི་འཕེལ་འགྱུར་ལས་མཆེད་པའི་སྐྱེ་རིགས་མི་འདྲ་བ་ནི་ཁོངས་གཅིག་
གི་གྲས་སུ་འདུ་སྟེ། དཔེར་ན། སེང་གེ་དང་སྟག གསའ། མེ་གླིང་གི་གཟིག་སོགས་ནི་སྐྱེ་རིགས་
གཅིག་མིན་ན་ཡང་། ཐམས་ཅད་གཟིག་གི་ཁོངས་སུ་གཏོགས། སྐྱེ་དངོས་རིག་པ་བས་ལ་ཏིང་ཡི་གེ་
སྤྱད་དེ་སྐྱེ་དངོས་རེ་ལ་མིང་རེ་བཏགས་ཡོད་པ་དང༌། མིང་རེ་རེ་ནི་ཡི་གེ་གཉིས་ལས་གྲུབ་ཅིང་།
ཡི་གེ་སྔ་མ་ཁོངས་གཏོགས་ཀྱི་མིང་དང་ཡི་གེ་ཕྱི་མ་རིགས་ཀྱི་མིང་རེད། དཔེར་ན། སེང་གེའི་
མིང་ལ Pantheraleoཞེས་པ་ནི་གཟིག་གི་ཁོངས་སུ་གཏོགས་པའི་སེང་གེ་རིགས་ཀྱི་དོན་རེད། 
དེས་ན་དཔེ་ཆ་འདི་ཀློག་མཁན་མ་ལུས་པ་མིའི་ཁོངས་གཏོགས་ཀྱི་
(Homoནི་མིའི་རིགས་ལ་གོ) ཤེས་མིའི་རིགས་ཡིན་ནོ། །
ཁོངས་གཏོགས་མང་པོ་ཞིག་ད་དུང་ཚན་པ་གཅིག་གི་གྲས་སུ་སོ་སོར་བསྡུ་
ཆོག་སྟེ། དཔེར་ན། བྱི་ལའི་ཚན་པ(སེང་གེ་དང་གཟིག ཁྱིམ་གྱི་བྱི་ལ)དང་མཆེ་བ་ཅན་གྱི་ཚན་
པ( སྤྱང་ཀི་དང་ཝ།འཕར་བ། )གླང་ཆེན་གྱི་ཚན་པ( གླང་ཆེན་དང་གླང་ཆེན་མེང་མ། གླང་
རྒོད། )སོགས་ཡོད། ཚན་པ་གཅིག་གི་ཁོངས་མི་སོ་སོའི་ཁུངས་དེད་ན་སྔ་མོའི་དུས་སུ་ཕ་དང་མ་
ཡི་ཕྱོགས་ཀྱི་མེས་པོ་གཅིག་ཡིན་ཏེ། དཔེ་བཞག་ན་ཁྱིམ་ན་གསོས་པའི་བྱི་ལ་ཡིན་ནའང་འདྲ། ཡང་
ན་ཨ་ཧྥེ་རི་ཁའི་མཐའ་ཡངས་པའི་རྩྭ་ཐང་དུ་གད་རྒྱངས་སྒྲོག་པའི་སེང་གེ་སོགས་གང་ཡིན་རུང༌།
དེ་དག་ནི་ལོ་ངོ་བྱེ་བ་གཉིས་དང་ས་ཡ་ལྔའི་སྔོན་དུ་མེས་པོ་གཅིག་ལས་མཆེད་པ་རེད།
ཤེས་མི་ལ་མཚོན་ན་ཡང་ཚན་པ་ག་གེ་མོ་ཞིག་གི་གྲས་སུ་གཏོགས་ངེས། གནད་དོན་འདི་
ཆེས་སྤྱིར་བཏང་བ་ཞིག་ཡིན་མོད། འདས་ཟིན་པའི་ལོ་རྒྱུས་ཆ་ཡོངས་ལ་གཞིགས་ན་ལྐོག་གྱུར་གྱི་
གསང་བ་ཆེན་པོ་ཞིག་ཡིན། ཤེས་མིས་རང་ཉིད་སྲོག་ཆགས་གཞན་དང་མི་མཚུངས་པར་འདོད་
ཅིང༌། ཕལ་ཆེར་ཚན་པ་འདིའི་ནང་དུ་རང་ཉིད་གཅིག་པུ་མ་གཏོགས་ཡོད་པར་མི་འདོད་ལ། ཕུ་
ནུ་མིང་སྲིང་དང་ཤ་ཉེ་རིང་མེད་པར་འདོད་པ་མ་ཟད། ཐ་ན་ཕ་མ་ཡང་མེད་པར་འདོད་པ་འདྲ།
ཡིན་ནའང་འདི་ལྟར་འདོད་པ་ནི་དོན་དངོས་ཤིག་ག་ལ་ཡིན། ཁྱོད་ཀྱིས་དང་ལེན་བྱེད་མིན་གང་
ལྟར་ཡང་། ང་ཚོའི་མི་ཡི་ཚན་པ་འདིར་ཁོངས་མི་ཤིན་ཏུ་མང་པོ་ཡོད་པར་མ་ཟད། ད་དུང་ཤིན་
ཏུ་འུར་ཟིང་ཆེ་བའི་སྤྲ་མིའི་ཚན་པ་ཆེན་པོ་ཞིག་རེད། ང་ཚོ་དང་ཆེས་ཉེ་བའི་སྤུན་མཆེད་ནི་སྤྲ་
ནག་དང་སྤྲ་ཡི་རིགས་རྣམས་ཡིན་པ་དང་། དེ་ལས་སྤྲ་ནག་ནི་ང་ཚོ་དང་ཆེས་ཉེ་བའི་རིགས་ཡིན།
ཡིན་ནའང་ལོ་ངོ་ས་ཡ་དྲུག་གི་སྔོན་དུ་སྤྲ་ནག་ཅིག་ལ་མོ་སྤྲ་གཉིས་སྐྱེས་ཤིང་། གཅིག་ནི་སྤྲ་ནག་
གི་མེས་པོར་གྱུར་པ་དང་ཅིག་ཤོས་མིའི་རིགས་ཀྱི་ཐོག་མའི་མེས་པོར་གྱུར་ཏོ། །
ཁྱིམ་རྒྱུད་ཀྱི་གསང་བའི་ལོ་རྒྱུས།
ཤེས་མི་ལ་ད་དུང་དེ་ལས་ངོ་གནོང་དགོས་པའི་གསང་བ་ཞིག་ཡོད། ང་ཚོ་ལ་ཕ་རྒྱུད་ཀྱི་
གཅེན་གཅུང་དང་མ་རྒྱུད་ཀྱི་ཉེ་དུ་སོགས་ཉེ་གཞི་རྩ་ལག་ཤིན་ཏུ་མང་པོ་ཡོད་པ་དང་། ཡ་རབས་
དང་ཚུལ་ལྡན་མིན་པ་ནི་གནད་དོན་ཆུང་ཆུང་ཡིན་ཞིང་། ང་ཚོར་དོན་དངོས་སུ་སྔ་མོའི་དུས་ལ་
དེ་ལས་ཉེ་བའི་ཕུ་ནུ་མིང་སྲིང་མང་པོ་ཡོད་ན་ཡང་། ད་ལྟ་མིའི་རིགས་ཀྱིས་རང་ཉིད་ཁོ་ན་མི་
ཡིན་པར་འདོད་པ་ནི་གོམས་གཤིས་ཤིག་ཏུ་གྱུར་ཡོད། རྒྱུ་མཚན་ནི་འདས་པའི་ལོ་ངོ་ཁྲི་གཅིག་
གི་ནང་དུ་མི་ཡི་རིགས་རྒྱུད་ལས་ཤེས་མི་མ་གཏོགས་ལྷག་མེད་པས་རེད། ཡིན་ནའང་། “མིའི་
རིགས” ཞེས་པའི་ནང་དོན་ནི་མི་ཡི་ཁོངས་སུ་གཏོགས་པའི་སྲོག་ཆགས་ཐམས་ཅད་ཡིན་པ་
དང༌། སྔོན་གྱི་དུས་སུ་མི་ཡི་རིགས་ནི་ཤེས་མི་ཁོ་ན་མིན་པས་སོ། །གཞན་རྗེས་ཀྱི་ས་བཅད་ཁག་གི་
ནང་བརྗོད་འགྱུར་བཞིན། ཡུན་རིང་མ་འགོར་བའི་རྗེས་སུ་ང་ཚོས་ཡང་བསྐྱར་ཤེས་མིའི་ཁོངས་སུ་
མི་གཏོགས་པའི་མིའི་རིགས་དང་འགྲན་རྩོད་བྱེད་སྲིད་ལ། རྙོག་དྲ་མི་འབྱུང་ཆེད་གཤམ་གྱི་ཤེས་
མི་ཞེས་པ་ནི། ཞེས་པའི་རིགས་སུ་གཏོགས་པའི་ཁོངས་མི་ལ་གོ་དགོས་ཤིང་། ཡང་མི་
ཡི་རིགས་ཞེས་བཤད་དུས་སུ། དེ་ནི་མི་ཡི་རིགས་ཀྱི་ཁོངས་སུ་གཏོགས་པའི་ཁོངས་མི་ཐམས་ཅད་ལ་གོ་དགོས།
གདོད་མའི་མི་ཡི་རིགས་ནི་ཧ་ལམ་ལོ་ངོ་ས་ཡ་གཉིས་དང་འབུམ་ལྔའི་སྔོན་ལ་ཨ་ཧྥེ་རི་ཁའི་
ཤར་ཕྱོགས་ནས་འཕེལ་འགྱུར་བྱེད་མགོ་བརྩམས་ཤིང་། དེ་དག་གི་མེས་པོ་ནི་ཆེས་སྔ་མོའི་དུས་ཀྱི་
སྤྲའི་ཁོངས་སུ(ལྷོ་ཕྱོགས་ཀྱི་གདོད་མའི་སྤྲ་རིགས་ཤིག)གཏོགས་ལ། ཕལ་ཆེར་ལོ་ངོ་
ས་ཡ་གཉིས་ཀྱི་ཡར་སྔོན་དུ་གདོད་མའི་མི་འདི་དག་ལས་ཁག་ཅིག་རང་ཡུལ་དང་ཁ་བྲལ་ནས་
ཡུལ་ཕྱོགས་གཞན་ལ་གནས་སྤོ་བྱས་ཤིང་། དེ་དག་ཨ་ཧྥེ་རི་ཁའི་བྱང་ཕྱོགས་དང་ཡོ་རོབ་གླིང་། ཨེ་
ཤ་ཡའི་གླིང་སོགས་ལ་སླེབས། ཁ་བའི་གོས་དཀར་བཀླུབས་པའི་ཡོ་རོབ་བྱང་མཐའི་ནགས་ཀླུང་
དང་བརླན་གཤེར་འཛིན་པའི་ཧིན་རྡུ་ཉི་ཞི་ཡའི་ཚ་རྒྱུད་ནགས་ཚལ་དུ་འཚོ་གནས་བྱེད་དགོས་ཚེ་
ངེས་པར་དུ་ཐུན་མོང་མ་ཡིན་པའི་ཁོར་ཡུག་དེར་འཚམ་པའི་ཁྱད་ཆོས་ཤིག་ཀུན་ནས་མཁོ་ཕྱིར།
མིའི་རིགས་ཀྱང་ཁོར་ཡུག་གི་དགོས་མཁོ་དང་མཐུན་པའི་ཕྱོགས་ལ་འཕེལ་འགྱུར་མི་བྱེད་ཀ་མེད་
དུ་གྱུར། དེ་ནས་མིའི་རིགས་ལ་རིགས་མི་འདྲ་བ་དུ་མ་བྱུང་བ་དང་། ཚན་རིག་པས་ཀྱང་མི་ཡི་སྐྱེ་
རིགས་རེ་ལ་མཆོར་ཉམས་ལྡན་པའི་མིང་རེ་བཏགས་ཡོད།
ཡོ་རོབ་གླིང་དང་ཨེ་ཤ་ཡ་ནུབ་མའི་མི་ཡི་རིགས་ལ་ནེ་ཨན་ཏི་ཐིའི་མི་
ཟེར་ཞིང་། ནང་དོན་ནི་ནེ་ཨན་ཏི་ཐི་ལུང་པའི་མི་ཞེས་པའི་དོན་
ཡིན་ཞིང་། བསྡུས་མིང་ལ་ནེ་ཨན་ཏི་ཐིའི་མི་ཟེར། ང་ཚོ་ཤེས་མི་དང་བསྡུར་ན་ནེ་ཨན་ཏི་ཐིའི་མི་
ནི་གཟུགས་བོངས་ཆེ་ཞིང་ཤ་རྒོད་རྒྱས་པས་ནུབ་ཕྱོགས་ཀྱི་ཡོ་རོབ་དང་ཨེ་ཤ་ཡའི་སྐམ་ས་ཆེན་
པོའི་འཁྱགས་རོམ་དུས་རིམ་གྱི་གྲང་ངར་རྒོད་པའི་གནམ་གཤིས་ལ་ཡང་གོམས་ཡོད། ཤར་ཕྱོགས་
ཀྱི་ཨེ་ཤ་ཡའི་གླིང་ལ་མཚོན་ན། དེར་འཚོ་གནས་བྱས་ཡོད་པའི་མི་ནི་འགྲེང་མི་ཡིན་
ཞིང་། ཁྱོན་བསྡོམས་ལོ་ངོ་ས་ཡ་གཉིས་ཡས་མས་ལ་འཚོ་མྱོང་པས། མིག་སྔར་མི་ཡི་རིགས་འཚོ་
ཡུན་ཆེས་རིང་བའི་རིགས་རྒྱུད་དེ་ཡིན་ཞིང་། ང་ཚོ་ཤེས་མིའི་ངོས་ནས་བཤད་ན་ཡང་ཟིན་ཐོ་འདི་
ལས་བརྒལ་དཀའ་བར་འདོད། ལོ་ངོ་སྟོང་ཕྲག་གཅིག་གི་རྗེས་ནས་ཤེས་མི་འདི་ཡོད་མེད་ཐད་
ནས་ད་ལྟ་བསམ་ན་དོགས་པའི་གནས་ཤིག་ཡིན་པས། ལོ་ངོ་ས་ཡ་གཉིས་དང་བསྡུར་ན་དངོས་
གནས་སྦལ་བ་མཐོང་དུས་ལྕོང་མོ་སངས་རྒྱས་ཀྱི་དཔེ་ལས་ཅི།
ཧིན་རྡུ་ཉི་ཞི་ཡའི་གླིང་ཕྲན་ཇཱ་ཝ་ལ་ཆ་བཞག་ན། དེར “སཱོ་ལོའི་མི” (ལ་ཏིང་ཡི་
གེའི་ནང་དོན་ལ་སཱོ་ལོ་ལུང་པ་ནས་འཚོ་སྡོད་བྱས་པའི་མི) འཚོ་གནས་བྱས་ཡོད་པ་དང༌། མི་
རྒྱུད་འདིའི་རིགས་ནི་ཚ་རྒྱུད་ཀྱི་ཁོར་ཡུག་ལ་ཤིན་ཏུ་གོམས་ཡོད། དུས་མཚུངས་སུ་ཧིན་རྡུ་ཉི་ཞི་
ཡའི་གླིང་ཕྲན་ཧྥོ་ལོ་རེ་སི་སྟེང་དུ་ཡོད་པའི་གདོད་མའི་མིའི་རིགས་འདིས་མིའུ་
ཐུང་གི་གོ་རིམ་ཞིག་བརྒྱུད་མྱོང་ཞིང་། སྔོན་གྱི་དུས་སྐབས་ཤིག་ལ་རྒྱ་མཚོ་མར་བྲི་བས། མི་རྒྱུད་
འདི་ཐོག་དང་པོ་ཧྥོ་ལོ་རེ་སི་ལ་སླེབས་པ་དང༌། ལྷག་པར་དུ་སྐབས་དེར་སྐམ་སའི་བར་གྱི་འགྲིམ་
འགྲུལ་ཡང་ཤིན་ཏུ་སྟབས་བདེ་ཡིན་མོད། དུས་ཕྱིས་སུ་རྒྱ་མཚོ་ཡང་བསྐྱར་རྒྱས་པ་ན་མི་སྐོར་ཞིག་
གླིང་ཕྲན་སྟེང་དུ་ལུས། གླིང་ཕྲན་སྟེང་དངོས་རྫས་ཤིན་ཏུ་དཀོན་ལ། གཟུགས་བོངས་གཏོས་ཆེན་
དག་ལ་བཟའ་བཏུང་ཡང་མང་པོ་དགོས་ཕྱིར། དེ་དག་སྔོན་ལ་གླིང་ཕྲན་སྟེང་དུ་བཀྲེས་ལྟོགས་
ཀྱིས་མནར་ནས་ཤི དེ་ལས་ལྡོག་སྟེ་གཟུགས་བོངས་ཆུང་བ་དག་ནི་ཁྱད་དུ་འཕགས་པའི་དགེ་
མཚན་ཞིག་ཏུ་གྱུར་ཏེ། རིམ་གྱིས་མི་རབས་དུ་མའི་རྗེས་སུ་ཧྥོ་ལོ་རེ་སིའི་མི་ཐམས་ཅད་མིའུ་ཐུང་
དུ་གྱུར། ཚན་རིག་པས་ཐུན་མོང་མ་ཡིན་པའི་མི་རྒྱུད་འདི་ལ་ཧྥོ་ལོ་རེ་སིའི་མི་
ཞེས་བཏགས་ཤིང༌། མི་རྒྱུད་འདིའི་གཟུགས་ཀྱི་རིང་ཚད་ལ་སྨི་གཅིག་མེད་པ་དང་ལུས་བོངས་
ཀྱི་ལྗིད་ཚད་ལ་སྤྱི་རྒྱ་ཉེར་ལྔ་ལས་མེད། ཡིན་ནའང་ཁོ་ཚོས་རྡོ་ཡི་ལག་ཆ་བཟོ་ཤེས་པར་མ་ཟད།
སྐབས་རེར་གླིང་ཕྲན་སྟེང་དུ་གླང་ཆེན་ཡང་རྔོན་བཞིན་ཡོད། ཡ་མཚན་པ་ཞིག་ལ་གླིང་ཕྲན་སྟེང་
གི་གླང་བོ་ཆེ་རྣམས་ཀྱང་གཟུགས་བོངས་ཆུང་བའི་རིགས་ཡིན་ནོ། །
སྤྱི་ལོ2010ལོར་ཚན་རིག་པས་ཞི་པོ་ལི་ཡའི་ཏན་ཉི་སཱོ་ཝའི་བྲག་ཕུག་ཏུ་
འགྱུར་རྡོ་རུ་གྱུར་ཟིན་པའི་མཛུབ་རུས་ཤིག་རྙེད་སོན་བྱུང་བས། མིའི་རིགས་ཀྱི་ཁྱིམ་རྒྱུད་ལ་ཁོངས་
མི་གསར་པ་ཞིག་བསྣན། མཛུབ་རུས་ཀྱི་གཞི་རྒྱུ་ལ་དབྱེ་ཞིབ་བྱས་པ་ལྟར་ན། རིགས་རྒྱུད་འདི་ནི་
ཤེས་རྟོགས་བྱུང་མ་མྱོང་བའི་རིགས་ཤིག་ཡིན་སྟབས། ད་སྐབས་མིང་ལ་ཏན་ཉི་སཱོ་ཝའི་མི་
ཞེས་བཏགས་ཡོད། གོ་ལ་ཡོངས་སུ་ད་དུང་བྲག་ཕུག་དང་གླིང་ཕྲན། གནམ་གཤིས་
སོགས་རྣམ་པ་སྣ་ཚོགས་ཡོད་ལ། ང་ཚོའི་ཉེ་དུ་ད་དུང་ཡོངས་སུ་རྙེད་སོན་བྱུང་ཡོད་མེད་སུས་
ཀྱང་མི་ཤེས་སྟབས། མ་འོངས་པའི་གསར་རྙེད་ལ་སྒུག་དགོས་ཀྱི་ཡོད།
མི་རྒྱུད་འདི་དག་ཡོ་རོབ་དང་ཨེ་ཤ་ཡ་གླིང་ཆེན་དུ་རྒྱུན་ཆད་མེད་པར་འཕེལ་འགྱུར་བྱུང་
བ་དང་ཆབས་ཅིག གཞན་ཨ་ཧྥེ་རི་ཁའི་ཤར་ཕྱོགས་ཀྱི་མི་རྒྱུད་དེའི་འཕེལ་འགྱུར་ཡང་གཏན་ནས་
མཚམས་འཇོག་བྱས་མེད། མིའི་རིགས་ཀྱི་འབྱུང་གནས་འདི་རུ་རྒྱུན་ཆད་མེད་པར་མི་རྒྱུད་གསར་
པ་གང་མང་ཞིག་གསོ་སྐྱོང་བྱེད་བཞིན་ཡོད་དེ། དཔེར་ན། “ལའོ་ཏའོ་ཧྥིའི་མི་རྒྱུད” 
(མཚོ་མོ་ལའོ་ཏའོ་ཧྥི་ནས་ཡོད་པའི་མི) དང “བཟོ་མི” (སྔ་མོ་དུས་ཀྱི་མི་རྒྱུད་ཅིག)
མཇུག་མཐར་ང་ཚོའི་མི་རྒྱུད་འདི། འོན་ཀྱང་ང་ཚོས་ངོ་མི་གནོང་པར་རང་ཉིད་ཀྱི་མིང་ལ “ཤེས་
མི” (ཤེས་མིའམ་བློ་གྲོས་ལྡན་པའི་མི)ཞེས་བཏགས་ཡོད།
མི་རྒྱུད་འདི་དག་གི་ཁྲོད་དུ་ལ་ལའི་གཟུགས་བོངས་ཆེ་ཞིང་ལ་ལའི་གཟུགས་བོངས་ཆུང་།
འགའ་ཞིག་གིས་གདུག་རྩུབ་ཆེན་པོས་རི་དྭགས་རྔོན་བཞིན་ཡོད་ལ། ལ་ལས་ཞི་འཇམ་བག་ཡོད་
སྒོས་ཁ་ཟས་འཚོལ། ལ་ལ་གླིང་ཕྲན་ཞིག་གི་སྟེང་དུ་འཚོ་ཞིང་། ཕལ་ཆེ་བ་སྐམ་ས་ཆེན་པོའི་སྟེང་
ནས་ཡུལ་ཕྱོགས་སོ་སོར་གནས་སྤོ། གང་ལྟར་ཁོ་ཚོ་ཚང་མ་འགྲོ་བ་མིའི་ཁོངས་སུ་གཏོགས་ཤིང་མིའི་རིགས་ཀྱང་ཡིན་ནོ། །
ནམ་རྒྱུན་མཐོང་ཐུབ་པའི་ནོར་འཁྲུལ་ཞིག་ཡོད་པ་ནི། མི་རྒྱུད་འདི་དག་དྲང་ཐིག་གི་རྣམ་
པར་འཕེལ་འགྱུར་བྱུང་བར་འདོད་པ་དེ་ཡིན་ཞིང་། བཟོ་མིའི་རྒྱུད་པ་འགྲེང་མི་རུ་གྱུར་པ་དང་།
དེ་ནས་འགྲེང་མི་ནེ་ཨན་ཏི་ཐིའི་མི་རུ་གྱུར། ནེ་ཨན་ཏི་ཐིའི་མི་རིམ་གྱིས་ང་ཚོ་དེང་གི་མི་རུ་གྱུར་
པར་འདོད་བཞིན་ཡོད། འདི་འདྲའི་དྲང་ཐིག་གི་རྣམ་པའི་འཕེལ་འགྱུར་གྱིས་གོ་ལའི་སྟེང་དུ་དུས་
སྐབས་ག་གེ་མོའི་དུས་སུ་མི་རྒྱུད་རིགས་གཅིག་མ་གཏོགས་མེད་པར་འདོད་པར་མ་ཟད། ཆེས་
གདོད་མའི་དུས་ཀྱི་མི་རྒྱུད་གཞན་དག་ཚང་མ་ང་ཚོའི་མེས་པོ་ཡིན་པར་རློམ་མོད། འོན་ཀྱང་།
དོན་དངོས་ནི་ཧ་ལམ་ལོ་ངོ་ས་ཡ་གཉིས་སྔོན་ནས་ལོ་ངོ་ཁྲི་གཅིག་གི་བར་དུ་འཛམ་གླིང་ཧྲིལ་པོ་
ན་དུས་གཅིག་ཏུ་མི་རྒྱུད་མང་པོ་ལྷན་དུ་འཚོ་བཞིན་ཡོད། སྤྱིར་འདི་ཡང་ཧ་ཅང་ལུགས་མཐུན་
ཞིག་རེད། དེང་གི་དུས་ལ་ཆ་བཞག་ན་གོ་ལ་འདིའི་སྟེང་དུ་ད་དུང་རིགས་རྒྱུད་མི་འདྲ་བའི་ཝ་
དང་དོམ། ཕག་སོགས་མང་པོ་ཡོད་པ་ནང་བཞིན། ལོ་ངོ་འབུམ་ཕྲག་དུ་མའི་ཡར་སྔོན་དུ་གོ་ལ་
འདིའི་སྟེང་ན་མ་མཐའ་ཡང་མི་རྒྱུད་མི་འདྲ་བ་དྲུག་ལྷན་དུ་འཚོ་གནས་བྱས་ཡོད། ལོ་རྒྱུས་ཀྱི་སྤྱི་
ཡོངས་ལ་བལྟས་ན། འདས་པའི་དུས་སྐབས་སུ་མི་རྒྱུད་མང་པོ་ལྷན་དུ་འཚོ་གནས་བྱེད་པ་ནི་རྒྱུན་
ལྡན་ཞིག་ཡིན་པ་དང་། ད་སྐབས་གོ་ལའི་སྟེང་མི་རྒྱུད་གཅིག་མ་གཏོགས་ལྷག་མེད་པ་འདི་ནི་ད་
གཟོད་རྒྱུན་ལྡན་མིན་པའི་གནད་དོན་ཞིག་རེད། དེར་བརྟེན་གཤམ་ནས་གླེང་བར་བྱ་བའི་ཤེས་མིའི་
མི་རྒྱུད་འདི་ལ་ཆ་མཚོན་ན། ང་ཚོས་འདས་ཟིན་པའི་ཤ་ཉེ་སྤུན་མཆེད་འདི་དག་སེམས་སུ་གཏན་ནས་
དྲན་འདོད་མེད་པ་ཡང་རྒྱུ་རྐྱེན་གང་ཡང་མེད་པ་ཞིག་ཡིན་མི་སྲིད།
བསམ་གཞིགས་ཀྱི་རིན་དོད།
མི་རྒྱུད་ཕན་ཚུན་བར་དུ་མི་འདྲ་བའི་ཆ་གང་མང་ཡོད་ནའང༌། མིའི་རིགས་ཐུན་མོང་ལ་
ཡོད་པའི་ཁྱད་ཆོས་ཀྱང་འགའ་ཤས་ཡོད། དེའི་ནང་དུ་གཙོ་ཆེ་བའི་ཆ་ནི་འགྲོ་བ་མིའི་ཀླད་པ་
མངོན་གསལ་སྒོས་སྲོག་ཆགས་གཞན་ལས་ཆེ་བ་དེ་རེད། སྤྱི་རྒྱ60ཡོད་པའི་འོ་འཐུང་སྲོག་ཆགས་
རིགས་ལ་མཚོན་ན། ཀླད་པའི་ཤོང་ཚད་ཆ་སྙོམས་ལི་སྨི་གྲུ་བཞི་མ200ལས་མེད། འོན་ཀྱང་གནའ་
བོའི་ལོ་ངོ་ས་ཡ་གཉིས་དང་འབུམ་ལྔའི་ཡར་སྔོན་གྱི་མིའི་རིགས་ཀྱི་ཕོ་མོ་ཚང་མའི་ཀླད་པའི་ཤོང་
ཚད་ལ་ལི་སྨི་གྲུ་བཞི་མ600ཡོད་ལ། དེང་གི་ཤེས་མིའི་མི་རྒྱུད་འདི་ལ་ཆ་བཞག་ན་ཀླད་པའི་ཤོང་
ཚད་དེ་ལས་ཆེ་ཞིང་ལི་སྨི་གྲུ་བཞི་མ1200ནས1400ཡས་མས་ཡོད། ལྷག་པར་དུ་ནེ་ཨན་ཏི་ཐིའི་མི་
ལ་ཆ་བཞག་ན་ཀླད་པའི་ཤོང་ཚད་དེ་ལས་ཀྱང་ཆེ།
འདི་ལས་ཤེས་ཐུབ་པ་ནི་ཡུལ་བབ་ལ་གོམས་པ་རྣམས་འཚོ་བར་བྱེད་ཅིང་དེ་མིན་འཇིག་
པའི་ཆོས་ཉིད་འདིར་གཞིགས་ན་ཀླད་པ་ཇེ་ཆེར་འགྲོ་དགོས་ཤིང༌། མིའི་རིགས་ཀྱིས་ཀྱང་སེམས་
གཏིང་ནས་ང་ཚོའི་ཁྱད་འཕགས་ཀྱི་བློ་རིག་ལ་སེམས་པ་ཤོར་ཡོད་པས། ཀུན་གྱི་སྣང་ངོར་རིག་པ་
ཇི་ལྟར་ཡོད་ན་དེ་ལྟར་དགེ་མཚན་ཆེ་བར་འདོད་ཀྱིན་ཡོད། འོན་ཀྱང་དོན་དངོས་ཐོག་དེ་འདྲ་
ཞིག་ཡིན་ན། བྱི་ལ་ཚན་པའི་སྲོག་ཆགས་རྣམས་ཀྱང་འཕེལ་འགྱུར་བརྒྱུད་ནས་བྱུང་བ་ཡིན་པས།
ཅིའི་ཕྱིར་ཆ་ཕྲན་བསགས་གྲངས་ཤེས་པའི་བྱི་ལ་མེད་པ་ཡིན་ནམ། ཡང་སྙིང
ཕྱིར་སྲོག་ཆགས་ཐམས་ཅད་ལས་མི་རུ་གཏོགས་པ་རྣམས་ལ་ད་གཟོད་བསྡུར་ཚད་འདི་འདྲ་ཆེ་
བའི་བསམ་གཞིགས་ཀྱི་དབང་པོ་ཞིག་འཕེལ་འགྱུར་བྱུང་བ་ཡིན་ནམ་ཞེ་ན།
ལན་ནི། བོངས་ཆེ་བའི་ཀླད་པ་ཡང་ཧ་ཅང་ལྗིད་ཆེ་བའི་ཁུར་པོ་ཞིག་ཡིན་པ་དང་། ཀླད་
པའི་གྲུབ་ཚུལ་མ་གཞི་ཤིན་ཏུ་ཉམས་ཞན་ཞིག་ཡིན་པས་འགུལ་བསྐྱོད་བྱེད་མི་བདེ་བར་མ་ཟད།
ད་དུང་དེ་ལས་ཆེ་བའི་ཀླད་སྐོགས་ཤིག་གི་ཕྱི་ཐུམ་ཡང་དགོས་ཤིང༌། དེས་མི་ཚད་ཀླད་པས་ཟད་
གྲོན་ནུས་ཚད་ཧ་ལས་དགོས་པ་ཞིག་ཡིན། ཤེས་མི་ལ་མཚོན་ན་ཀླད་པ་ནི་ལུས་པོ་སྤྱིའི་ལྗིད་ཚད་
ལས་བརྒྱ་ཆའི་གཉིས་ནས་བརྒྱ་ཆའི་གསུམ་ལས་ཟིན་མེད་མོད། ལུས་པོ་ངལ་གསོ་བའི་སྐབས་སུ་
ཀླད་པས་ཟད་གྲོན་ནུས་ཚད་བརྒྱ་ཆའི་ཉེར་ལྔ་ལ་སླེབས་ཐུབ། དེ་དང་བསྡུར་ན་སྤྲ་རིགས་གཞན་
དག་ངལ་གསོ་བའི་སྐབས་ཀྱི་ཟད་གྲོན་ནུས་ཚད་བརྒྱ་ཆའི་བརྒྱད་མ་གཏོགས་མེད། རྒྱུ་མཚན་ནི་
ཀླད་པ་ཆེ་བའི་དབང་གིས་ཡ་ཐོག་གི་མིའི་རིགས་ཀྱིས་དེ་ལ་རིན་དོད་རིགས་གཉིས་བཏང་ཡོད་
དེ། གཅིག་ནས་དུས་ཚོད་དེ་ལས་མང་པོ་སྤྱད་ནས་བཟའ་བཏུང་འཚོལ་དགོས། གཉིས་ནས་ཤ་
རྒོད་རྙིད་འཁུམ་དུ་འགྱུར། འདི་ནི་དཔེ་བཞག་ན་སྲིད་གཞུང་གིས་རྒྱལ་སྲུང་སྔོན་རྩིས་མ་དངུལ་
སློབ་གསོའི་ཐད་ལ་བཏང་བ་དང་འདྲ་བར་མིའི་རིགས་ཀྱིས་ཀྱང་ཤ་རྒོད་ལ་མཁོ་བའི་ནུས་ཚད་
ཀླད་པའི་ནང་གི་དབང་རྩ་ལ་སྤྲད་པ་རེད། ཨ་ཧྥེ་རི་ཁའི་རྩྭ་ཐང་དུ་འདི་ནི་ཐབས་ཇུས་དགེ་
མཚན་ལྡན་པ་ཞིག་ཡིན་ནམ་ཞེ་ན། འདིའི་ལན་སྔོན་ལ་སུས་ཀྱང་རྟོགས་ཐུབ་མེད་ཟེར་བ་མ་
གཏོགས་ཐབས་གཞན་མེད། སྤྲ་ནག་གིས་གནས་ལུགས་བཤད་ན་ཤེས་མིའི་དོ་ཟླ་གཏན་ནས་མི་
ཡོང་མོད། ཤེས་མི་ཞིག་སྤྲ་ནག་ལག་ཏུ་ཤོར་ཚེ་རས་ལས་བཟོས་པའི་བྱིས་པ་ནང་བཞིན་ཧྲུག་ཧྲུག་ཏུ་གཏོང་ངེས།
དུས་ད་ལྟ་མིའི་རིགས་ཀྱི་ཀླད་པས་སྦྱིན་པའི་དགེ་མཚན་མིག་མཐོང་ལག་ཟིན་ཡིན་ཞིང་། ང་
ཚོས་རླངས་འཁོར་དང་མེ་མདའ། མེ་སྒྱོགས་བཟོ་ཤེས་པ་དང་། ང་ཚོའི་འགུལ་སྐྱོད་ཀྱི་མྱུར་ཚད་
སྤྲ་ནག་ལས་ལྡབ་འགྱུར་གྱིས་མགྱོགས་པར་མ་ཟད། རྒྱང་རིང་ནས་སྤྲ་ནག་ལ་མེ་མདས་བརྒྱབ་ན་
གསོད་ཐུབ་པས་ཉེ་སར་བཅར་ནས་འཇུ་རེས་དང་འཛིང་རེས་ཀྱང་བྱེད་མི་དགོས། ཡིན་ནའང་
རླངས་འཁོར་དང་མེ་མདའ། མེ་སྒྱོགས་ནི་ཉེ་རབས་བྱུང་བའི་དངོས་པོ་ཤ་སྟག་རེད། འདས་པའི་
ལོ་ངོ་ས་ཡ་གཉིས་ཀྱི་ནང་ལོགས་ལ་མིའི་རིགས་ཀྱི་དབང་རྩའི་མ་ལག་རྒྱུན་ཆད་མེད་པར་འཕེལ་
བཞིན་ཡོད་ཀྱང༌། ཁོ་ཚོས་མེ་རྡོ་སྤྱད་ནས་གཏུབ་ཆས་དང་གཞོག་ཆས་བཟོ་བ། ལྗོན་པའི་ཡལ་ག་
གཞོག་ནས་མཚོན་ཆ་བྱེད་པ་ཙམ་ལས། མིའི་རིགས་ཀྱི་ཀླད་པ་ལ་ཁྱད་ཆོས་དམིགས་བསལ་ཅན་
ཅི་ཡང་མེད། དེས་ན་ཡང་སྙིང་ཅིའི་ཕྱིར་མིའི་རིགས་ཀྱི་ཀླད་པ་འདི་ལོ་ངོ་ས་ཡ་གཉིས་ཀྱི་རིང་
རྒྱུན་ཆད་མེད་པར་འདི་ལྟར་འཕེལ་འགྱུར་བྱུང་བ་ཡིན་ནམ་ཞེ་ན། ལན་དེ་ང་ཚོས་ཀྱང་མི་ཤེས།
མིའི་རིགས་ཀྱི་ཐུན་མོང་མ་ཡིན་པའི་ཁྱད་ཆོས་གཞན་ཞིག་ནི། ང་ཚོ་རྐང་པ་གཉིས་ལ་བརྟེན་
ནས་འགྲོ་བ་དེ་རེད། ལངས་ཐུབ་ཚེ་རྩྭ་ཐང་གི་ཁྱོན་ལ་ལྟ་བདེ་བ་དང་། གང་ན་རི་དྭགས་ཡོད་པ་
དང་གང་ན་དགྲ་བོ་ཡོད་པའང་མཐོང་ཐུབ། དེ་བཞིན་དུ་ལུས་པོའི་འགུལ་སྐྱོད་ལ་ལག་པ་མི་མཁོ་
ན་ལག་པ་ཕྱོགས་གཞན་པ་ལ་བེད་སྤྱོད་བཏང་ཆོག་སྟེ། དཔེར་ན། རྡོ་འཕེན་པ་དང་བརྡ་སྟོན་
ལྟ་བུ། དེའི་ཕྱིར་ལག་པས་བསྒྲུབ་ཐུབ་པའི་དོན་དག་ཇི་ལྟར་མང་ན་མི་ཡང་དེ་བཞིན་དུ་འཇོན་
པར་འགྱུར། དེར་བརྟེན་མིའི་འཕེལ་འགྱུར་ཡང་ཉིན་རེ་བཞིན་དབང་རྩའི་འཕེལ་འགྱུར་གཙོར་
བྱས་ཏེ་ལག་མཐིལ་དང་སོར་མོའི་ཤ་རྒོད་ཀྱང་བར་མེད་དུ་འཕེལ་འགྱུར་བྱུང་བ་རེད། དེ་ནས་
མིའི་རིགས་ཀྱི་ལག་པས་ཧ་ཅང་ཞིབ་ཚགས་ཆེ་བའི་ལས་ཀ་བསྒྲུབ་པར་མགོ་བརྩམས་ཤིང་། ཁྱད་
པར་དུ་ཐོན་སྐྱེད་དང་རྙོག་འཛིང་ལྡན་པའི་ལག་ཆ་བཀོལ་སྤྱོད་བྱེད་ཤེས་པར་གྱུར། གདོད་མའི་
མིའི་རིགས་ཀྱིས་ཆེས་སྔ་བའི་ལག་ཆ་བཟོ་མགོ་བརྩམས་པའི་བདེན་དཔང་ནི། ཧ་ལམ་ལོ་ངོ་ས་
ཡ་གཉིས་དང་འབུམ་ལྔའི་དུས་སུ་ཡིན་ཞིང༌། ལག་ཆའི་བཟོ་རྩལ་དང་བཀོལ་སྤྱོད་བྱས་ཚུལ་ཡང་
ཏག་ཏག་གནའ་རྫས་རྟོགས་དཔྱོད་རིག་པས་གདོད་མའི་མིའི་རིགས་ལ་ཞིབ་འཇུག་བྱེད་པའི་གཞི་འཛིན་ས་ཡང་ཡིན་ནོ། །
རྐང་པ་གཉིས་ལ་བརྟེན་ནས་འགྲོ་བ་འདིར་དགེ་མཚན་ལས་ཞན་ཆ་ཅི་ཡང་མེད་པ་ཞིག་མ་
ཡིན་ཏེ། མ་གཞི་མིའི་རིགས་ཀྱི་གདོད་མའི་མེས་པོ་རྣམས་ལོ་ངོ་ས་ཡ་མང་པོའི་རྗེས་སུ། ད་གཟོད་
རྐང་ལག་བཞི་ལ་བརྟེན་ནས་འགྲོ་ཤེས་པ་དང་མགོ་བོའི་རུས་སྐོགས་ཀྱང་ཅུང་ཆུང་བའི་ཕྱོགས་སུ་
འཕེལ་འགྱུར་བྱུང་བ་ཡིན་མོད། རུས་སྒྲོམ་འདི་སྙོམས་སྒྲིག་བྱས་ནས་རྐང་པ་གཉིས་ཁོ་ནར་བརྟེན་
ནས་འགྲོ་ཆོག་པའི་རུས་སྒྲོམ་དུ་སྙོམས་སྒྲིག་བྱས་པ་ནི་ལས་སླ་མོ་ཞིག་ག་ལ་ཡིན། བོངས་ཤིན་ཏུ་
ཆེ་བའི་མགོ་བོ་ཞིག་ཀྱང་འདེགས་དགོས་པས་མུ་གེའི་ཁ་ལ་ཟླ་ལྷག་ཏུ་གྱུར། དེར་བརྟེན་རྒྱང་རིང་
པོ་མཐོང་བ་དང་ལྡེམ་མྱུར་ཅན་གྱི་ལག་ཟུང་གི་ཆེད་དུ། དེང་གི་མི་རྣམས་ཀྱིས་སྒལ་བ་ན་བ་དང་
སྐེ་ཚིགས་རེངས་པའི་སྡུག་བསྔལ་གྱི་རིན་དོད་སྤྲོད་དགོས་བྱུང་ཡོད།
བུད་མེད་རྣམས་ལ་མཚོན་ན་དོན་འདིས་ཐེབས་པའི་ཤུགས་རྐྱེན་དེ་ལས་ཆེ། དྲང་མོར་
ལངས་ནས་འགྲོ་བ་འདིས་འཕོངས་རྐུབ་ཀྱི་ཞེང་ཆུང་དུ་སོང་བས་ཕྲུ་གུ་བཙའ་ལམ་ཇེ་དོག་ཏུ་
གྱུར། འོན་ཀྱང་སྐབས་དེར་མངལ་གྱི་ཕྲུ་གུའི་མགོ་བོ་ཉིན་རེ་ནས་ཉིན་རེར་ཆེ་རུ་འགྲོ་བཞིན་པས་
ཕྲུ་གུ་བཙའ་བ་ནི་བུད་མེད་རྣམས་ཀྱི་ཉེན་ཁ་ཆེན་པོ་ཞིག་ཏུ་གྱུར་ཡོད། དེས་ན་གལ་སྲིད་བྱིས་
པ་ཅུང་སྔ་མོ་ནས་བཙས་ན། བྱིས་པའི་ཀླད་པ་དང་མགོ་བོ་ཅུང་ཆུང་བར་མ་ཟད། ད་དུང་ཅུང་
མཉེན་མོ་ཡང་ཡིན་པས། ཨ་མ་འདི་དག་འཆི་བདག་གི་ཁ་ནས་ཐར་བའི་གོ་སྐབས་སྔར་ལས་མང་
ཞིང༌། མ་འོངས་པར་བྱིས་པ་དེ་ལས་མང་པོ་བཙའ་ཐུབ་པས་རང་བྱུང་གདམ་གསེས་ཀྱིས་
བྱིས་པ་བཙའ་བའི་དུས་ཚོད་སྔ་སྣུར་བྱས་པ་རེད། སྲོག་ཆགས་གཞན་དང་བསྡུར་ན་འགྲོ་
བ་མིའི་ཕྲུ་གུ་ནི་ཟླ་ཁ་མ་གང་གོང་སྐྱེ་བའི་ཕྲུ་གུ་ཤ་སྟག་ཡིན་ཞིང༌། དབང་པོ་གལ་ཆེན་མང་པོ་
ད་དུང་འཐུས་ཚང་ཞིག་འཚར་ལོངས་བྱུང་ཐུབ་མེད། རྟེའུ་ལ་མཚོན་ན་སྐྱེས་མ་ཐག་ནས་ཅུང་མ་
འགོར་བར་རྒྱུག་ཐུབ་པ་དང་། བྱི་ལའི་ཕྲུ་གུ་ཡང་སྐྱེས་ནས་གཟའ་འཁོར་འགའ་ཡི་རྗེས་སུ་རང་
ཉིད་ཨ་མ་དང་བྲལ་ནས་གཟན་འཐུ་ཐུབ། དེ་དག་དང་བསྡུར་ན་འགྲོ་བ་མིའི་ཕྲུ་གུ་ནི་ངོ་མ་ནུས་
མེད་ཅིག་རེད་ཅེས་ན་ཡང་མི་ཆོག་པ་མེད། ལོ་ངོ་མང་པོ་ལ་གཞན་བརྟེན་གྱི་རིགས་སུ་གྱུར་ནས་
སྙོར་སྐྱོང་དང་སྲུང་སྐྱོབ། སློབ་གསོ་མྱངས་དགོས་པ་རེད།
འགྲོ་བ་མི་ལ་ཁྱད་དུ་འཕགས་པའི་འབྲེལ་བ་བྱེད་ཐབས་མཆོག་ཏུ་གྱུར་པ་ཞིག་ཡོད་པའི་རྒྱུ་
མཚན་ཡང་གནད་འདི་ལ་ཐུག་པ་རེད། ཁེར་རྐྱང་གི་ཨ་མ་ཞིག་གིས་གལ་སྲིད་ད་དུང་ཕྲུ་གུ་ཞིག་ཀྱང་
གཉོར་སྐྱོང་བྱ་དགོས་ཚེ། རང་ཉིད་དང་ཕྲུ་གུ་གཉིས་ཀའི་ཁ་ཟས་རེག་རྒྱུ་ནི་དེ་འདྲའི་ལས་སླ་མོ་ཞིག་
མིན་པས། ཕྲུ་གུ་གཉོར་སྐྱོང་བྱ་དགོས་ཚེ་ནང་མི་དང་ཁྱིམ་མཚེས་ཀྱི་རོགས་རམ་ལ་བརྟེན་དགོས། དེ་
བཞིན་དུ་ཕྲུ་གུ་ཞིག་ནར་སོན་དུ་འཇུག་དགོས་ན་ཚོ་པ་ཐུན་མོང་གི་རོགས་རམ་ལ་བརྟེན་དགོས་པས།
འཕེལ་འགྱུར་ཡང་སྟོབས་དང་ལྡན་པའི་སྤྱི་ཚོགས་འབྲེལ་བ་གྲུབ་པའི་ཕྱོགས་སུ་ཁ་ཕྱོགས་པ་རེད།
དེ་ལས་གཞན་ད་དུང་མིའི་རིགས་སྐྱེས་མ་ཐག་གི་སྐབས་སུ་ཁོ་ལག་ཡོངས་སུ་རྫོགས་མེད་པས་སྲོག་
ཆགས་གཞན་དང་བསྡུར་ན། སློབ་གསོ་དང་སྤྱི་ཚོགས་ཅན་གྱི་རྣམ་པ་ལ་བརྟེན་ནས་བསྒྱུར་བཅོས་དེ་
ལས་བྱེད་བདེ་བོ་ཡོད། འོ་འཐུང་སྲོག་ཆགས་གཞན་པ་རྣམས་མའི་མངལ་ནས་བུད་མ་ཐག་གཡུ་རྩི་
བྱུགས་པའི་རྫ་ཆས་མེ་ཐབ་ནས་བཏོན་པ་དང་འདྲ་ཞིང་། གལ་ཏེ་དེ་ཡང་བསྐྱར་ཇེ་ལེགས་སུ་གཏོང་
དུས་གཡུ་རྩི་དྲད་འགྲོ་བ་མིན་ན་ཆག་འགྲོ་བ་ལས་མེད། ཡིན་ནའང་མིའི་རིགས་མའི་མངལ་ནས་ཐོན་
པའི་དུས་སྐབས་ནི། ཧ་ལམ་མེ་ཐབ་ནས་གསར་དུ་བཏོན་པའི་ཤེལ་གྱིས་ཅ་དངོས་དབྱིབས་རྣམ་པ་སྣ་
ཚོགས་བཟོས་ཆོག་པ་ནང་བཞིན་བསྒྱུར་བཅོས་ཧ་ལས་པ་ཞིག་བྱེད་བཏུབ། དེའི་རྐྱེན་གྱིས་ད་གཟོད་
མི་ལ་ལ་ཡེ་ཤུའི་ཆོས་ལུགས་པ་དང་ལ་ལ་སངས་རྒྱས་ཆོས་ལུགས་པ། འགའ་ཞིག་མ་རྩ་རིང་ལུགས་པ
དང་འགའ་ཞིག་སྤྱི་ཚོགས་རིང་ལུགས་པ་ཡིན་ལ། ཡང་ན་ལ་ལ་དམག་འཁྲུག་ལ་མོས་ཤིང་ལ་ལ་ཞི་བདེ་ལ་དགའ་བ་རེད།
ང་ཚོའི་བློ་ངོར་བོངས་ཆེ་བའི་ཀླད་པ་ཞིག་དང་ལག་ཆ་བཀོལ་ཤེས་པ། ཁྱད་འཕགས་ཀྱི་
སློབ་སྦྱོང་གི་ནུས་པ། ད་དུང་རྙོག་འཛིང་ལྡན་པའི་སྤྱི་ཚོགས་ཀྱི་སྒྲིག་གཞི་སོགས་ཡོད་པ་ནི་མིའི་
རིགས་ཀྱི་བླ་ན་མེད་པའི་འཇོན་ནུས་ཤིག་ཏུ་སེམས་བཞིན་ཡོད་པར་མ་ཟད། ད་དུང་ཡིན་མདོག་
ཁ་བོས་འཇོན་ནུས་འདི་དག་གི་དབང་གིས་མིའི་རིགས་གོ་ལ་འདིའི་སྟེང་གི་ཆེས་སྟོབས་དང་ལྡན་
པའི་སྲོག་ཆགས་དེ་ཡིན་པར་སེམས་བཞིན་ཡོད། ཡིན་ནའང་མ་གཞི་ཆེས་སྔ་མོའི་དུས་ནས་མིའི་
རིགས་ལ་འཇོན་ནུས་འདི་དག་མངའ་ཡང༌། ལོ་ངོ་ཧྲིལ་པོ་ས་ཡ་གཉིས་ཀྱི་ཡུན་ལ་མིའི་རིགས་ནི་
སྔར་བཞིན་ཉམ་ཆུང་དང་མཐའ་གནས་ཀྱི་སྲོག་ཆགས་ཤིག་ལས་མ་འདས། ཧ་ལམ་ལོ་ངོ་ས་ཡ་
གཅིག་གི་ཡར་སྔོན་དུ་མིའི་རིགས་ལ་ཤོང་ཚད་ཅུང་ཆེ་བའི་ཀླད་པ་དང་རྡོའི་ལག་ཆ་རྣོན་པོ་ཡོད་
ན་ཡང༌། སྔར་བཞིན་གཅན་གཟན་གྱིས་གནོད་འཚེ་ཐེབས་བཞིན་ཡོད། ཁོ་ཚོས་སྲོག་ཆགས་ཆེན་
པོ་བརྔོན་མི་ནུས་པས་འཚོ་རྟེན་གཙོ་བོ་རྩི་ཤིང་འཚོལ་སྡུད་དང་འབུ་འཛིན་པ། རི་དྭགས་ཆུང་ངུ་
གཤོར་བ་ལ་བརྟེན་པ་ལས་གཞན། ད་དུང་གཅན་གཟན་ཆེན་པོའི་རིགས་ཀྱི་རྗེས་བསྙེགས་ནས་དེ་དག་གི་ཟ་འཕྲོ་ཟ་བར་བྱེད།
ལར་སྔ་དུས་སུ་རྡོ་ཆས་ཀྱི་སྤྱོད་སྒོ་ནི་རུས་པ་གཅོག་བྱེད་ཡིན་ཞིང་། རུས་པ་བཅག་རྗེས་ད་
གཟོད་རུས་རྐང་བཟའ་ཐུབ། ཞིབ་འཇུག་པ་ལ་ལས་འདི་ནི་མིའི་རིགས་ཀྱི་ཆེས་གདོད་མའི་དམིགས་
བསལ་གྱི་ཡོན་ཏན་ཡིན་པར་འདོད་ཅིང༌། དེ་ནི་ཤིང་རྟ་མོའི་དམིགས་བསལ་གྱི་ཡོན་ཏན་ནི་སྡོང་
བོའི་ཁོག་གི་འབུ་སྲིན་བསྔོགས་པ་ནང་བཞིན། ཡ་ཐོག་གི་མིའི་རིགས་ཀྱི་དམིགས་བསལ་གྱི་ཡོན་
ཏན་ཡང་རུས་པ་ལས་རྐང་འདོན་རྒྱུ་དེ་རེད། དེས་ན་རུས་རྐང་ལ་དམིགས་བསལ་ག་རེ་ཡོད་ཅེ་ན།
ད་ལྟ་ང་ཚོས་སེང་གེ་ཁྱུ་ཞིག་གིས་ཤྭ་བ་སྐེ་རིང་ཞིག་ཟ་བཞིན་པ་མཐོང་བའི་དབང་དུ་བཏང་ན།
ཚོས་བཟོད་བསྲན་བསྐྱེད་ནས་སེང་གེ་རྣམས་ཀྱིས་ཕོ་བ་བརྒྱགས་རག་བར་སྒུག་དགོས་ཤིང་། ད་
དུང་བྲེལ་བ་ལངས་མི་རུང༌། སེང་གེས་ཟོས་ཤུལ་ནས་ད་དུང་གཅན་གཟན་ཁྱི་མ་ཞིམ་དང་འཕར་
སྤྱང་གིས་བསྒུག་ཡོད་པས། དེ་དག་ཀྱང་གཅན་གཟན་གཏུམ་པོ་ཤ་སྟག་ཡིན། དེ་ལྟར་ཤ་ལྷག་རྣམས་
དེ་དག་གིས་གཙང་དག་ཅིག་ཟོས་རྗེས། མཇུག་མཐར་ད་གཟོད་ཤྭ་བ་སྐེ་རིང་གི་རོ་ང་ཚོ་གདོད་
མའི་མི་ཚོགས་འདི་ལ་དབང་བ་རེད། ང་ཚོ་ཤྭ་བ་སྐེ་རིང་གི་རོའི་ཉེ་སར་བཅར་ནས་གཡས་ལྟ་
གཡོན་ལྟ་འགའ་བྱས་རྗེས། མཐར་ཐབས་བརྒྱ་ཇུས་སྟོང་གིས་བཟའ་རུང་བའི་ཤ་ལྷག་འཐོག་གི་ཡོད།
གནད་དོན་འདི་ནི་མིའི་རིགས་ཀྱི་ལོ་རྒྱུས་དང་སེམས་ཁམས་རིག་པར་རྒྱུས་ལོན་བྱེད་སའི་
གནད་འགངས་ཆེན་ཞིག་ཡིན་པ་དང༌། དུས་ཡུན་རིང་པོ་ཞིག་ལ་ཤེས་མི་ནི་གཟན་ཕྲེང་གི་བར་
ན་གནས་པ་དེར་ཉེ་ལམ་ད་གཟོད་འགྱུར་ལྡོག་བྱུང་བ་རེད། ལོ་ངོ་ས་ཡ་དུ་མའི་དུས་ཡུན་ནང་དུ་
མིའི་རིགས་ཀྱིས་རི་དྭགས་ཆུང་ངུའི་རིགས་གཤོར་པ་དང་རེག་སླ་བའི་ཁ་ཟས་རིགས་འདྲ་མིན་
འཚོལ་སྡུད་བྱེད་པ་དང་། དུས་མཚུངས་སུ་གཅན་གཟན་ཆེ་གྲས་ཀྱི་ཁ་ཟས་སུ་ཡང་འགྱུར་བཞིན་
ཡོད། དེ་ལྟར་ལོ་ངོ་འབུམ་བཞིའི་ཡར་སྔོན་དུ་ད་གཟོད་མི་རྒྱུད་མི་འདྲ་བ་འགའ་ཤས་ཀྱིས་གཏན་
འཇགས་སྒོས་རི་དྭགས་ཆེ་གྲས་ཁག་གཤོར་པ་དང༌། ལོ་ངོ་འབུམ་གཅིག་གི་ཡར་སྔོན་དུ་ཤེས་མིའི་
མི་རྒྱུད་འདི་འཕེལ་བ་དང་བསྟུན་ད་གཟོད་མིའི་རིགས་མཆོང་ཐེངས་གཅིག་གིས་གཟན་ཕྲེང་གི་ཡང་རྩེར་སླེབས་པ་རེད།
གཟན་ཕྲེང་བར་མ་ནས་ཡང་རྩེར་སོན་པ་འདིས་གནམ་ས་བླ་འོག་བརྗེས་པ་ལྟ་བུའི་ཤུགས་
རྐྱེན་ཞིག་བཟོས་ཡོད། གཏོར་གཟུགས་མཆོད་རྟེན་ལྟ་བུའི་གཟན་ཕྲེང་གི་ཡང་རྩེར་སོན་པའི་
གཅན་གཟན་ཏེ། དཔེར་ན། སེང་གེ་དང་ཆུ་སྲིན་སོགས་ལོ་ངོ་ས་ཡ་དུ་མར་འཕེལ་འགྱུར་རྗེས་
ནས་ད་གཟོད་གཏོར་གཟུགས་མཆོད་རྟེན་གྱི་ཡང་རྩེར་སླེབས། དེར་བརྟེན་སྐྱེ་ཁམས་མ་ལག་ལ་
སྙོམས་སྒྲིག་སྣ་ཚོགས་བྱེད་པའི་དུས་ཚོད་ངེས་ཅན་ལྡན་པས། སེང་གེ་དང་ཆུ་སྲིན་གྱིས་སྐྱེ་ཁམས་
ལ་གཏོར་བརླག་ཚབས་ཆེན་བཟོ་ནུས་མེད། སེང་གེ་རིམ་གྱིས་སྟོབས་དང་ལྡན་པར་གྱུར་པ་
གཙོད་ཀྱང་འཕེལ་འགྱུར་བྱུང་ནས་ཇེ་མགྱོགས་ནས་ཇེ་མགྱོགས་སུ་ཕྱིན། གཅན་གཟན་ཁྱི་མ་ཞིམ་
ཡང་རིམ་གྱིས་མཉམ་ལས་ལ་གོམས་པ་དང་། བསེ་རུའི་གཤིས་རྒྱུད་ཀྱང་ཇེ་བཙོག་ནས་ཇེ་བཙོག་
ཏུ་གྱུར། དེ་དག་དང་བསྡུར་ན་མིའི་རིགས་སྐད་ཅིག་ལ་གཟན་ཕྲེང་གི་ཡང་རྩེར་སོན་མ་ཐག་སྐྱེས་
ཁམས་མ་ལག་ལ་འགོག་ལོངས་མ་བྱུང་བར་མ་ཟད། ཐ་ན་མིའི་རིགས་རང་ཉིད་ཀྱང་ཅི་བྱ་གཏོལ་
མེད་དུ་བཏང་། སྔ་དུས་སུ་གཟན་ཕྲེང་གི་རྩེ་མོ་ན་གནས་པའི་གཅན་གཟན་རྣམས་ཀྱིས་རྣམ་ཀུན་
རྫིག་ཉམས་དང་བཅས་ལོ་ངོ་ས་ཡ་དུ་མར་དབང་བསྒྱུར་བྱས་པས། དེ་དག་ནམ་ཡང་ཡིད་ཆེས་
ཀྱིས་གཏམས་ཡོད། ཡིན་ནའང་དེ་དག་དང་བསྡུར་ན་སྐབས་དེའི་ཤེས་མི་ནི་ངང་ལག་ར་བ་ཞིག་
གི་སྒེར་གཅོད་པ་ལྟ་བུ་ཞིག་ལས་ཅི་ཡང་མིན། འདས་པའི་ཡར་སྔོན་དུ་ང་ཚོ་ནི་རྩྭ་ཐང་གི་སྲོག་
ཆགས་ཉམ་ཆུང་ཞིག་ཡིན་ཞིང་། རྒྱུན་པར་འཇིགས་སྐྲག་དང་སེམས་ཁྲལ་གྱིས་ཁེངས་པ་དེས་མིའི་
རིགས་སྔར་ལས་གདུག་རྩུབ་དང་ཉེན་ཁ་ཅན་གྱི་སྲོག་ཆགས་ཤིག་ཏུ་བསྒྱུར། མིའི་རིགས་ཀྱི་ལོ་
རྒྱུས་སྟེང་བྱུང་ཟིན་པའི་ཆག་འཇིག་མང་པོ་ལས་སྐྱེ་འགྲོ་མང་པོ་རྐྱེན་ལམ་དུ་བརྫངས་པའི་དམག་
འཁྲུག་དང་འབྱུང་བ་འཁྲུགས་པའི་གོད་ཆགས་སོགས་གང་ཡིན་རུང་། མ་གཞིའི་འབྱུང་རྩ་ཐམས་
ཅད་སྐད་ཅིག་ལ་གོ་གནས་སྤོ་བསྒྱུར་བྱས་པ་འདིས་ལན་པ་ཡིན་ནོ། །
མ་བྱན་གྱི་རིགས་རྒྱུད།
གཟན་ཕྲེང་གི་རྩེ་མོར་བགྲོད་པའི་བརྒྱུད་རིམ་ཁྲོད་མེ་སྤྱོད་ཤེས་པ་ནི་མིའི་རིགས་ཤེས་རིག་གི་
ཕྱོགས་སུ་གོམ་པ་གལ་ཆེན་ཞིག་སྤོས་པ་མཚོན་ཞིང༌། སྔ་དུས་སུ་ལོ་ངོ་འབུམ་བརྒྱད་ཀྱི་ཡར་སྔོན་ལ་
མི་རྒྱུད་འགའ་ཞིག་གིས་སྐབས་རེར་མེ་བེད་སྤྱོད་གཏོང་གི་ཡོད་ལ། ལོ་ངོ་འབུམ་གསུམ་གྱི་ཡར་སྔོན་
ལ་འགྲེང་མི་དང་ནེ་ཨན་ཏི་ཐིའི་མི། གཞན་ང་ཚོའི་མེས་པོ་རྣམས་ལ་མཚོན་ན། མེ་བཀོལ་སྤྱོད་བྱེད་པ་
ནི་ཆེས་རྒྱུན་ལྡན་གྱི་དོན་དག་ཅིག་ཡིན། སྐབས་དེ་ལ་སླེབས་དུས་མིའི་རིགས་ཀྱིས་མེ་ནི་བློས་འགེལ་
ཆོག་པའི་འོད་ཁུངས་དང་དྲོད་ཁུངས་ཙམ་མིན་པར། ད་དུང་གདུག་རྩུབ་ཆེ་བའི་སེང་གེ་འཛིན་བྱེད་
ཀྱི་མཚོན་ཆ་བཟང་པོ་ཞིག་ཏུའང་གྱུར། རིང་བོ་མ་ལོན་པར་མིའི་རིགས་ཀྱིས་ད་དུང་བསམ་
མཐའ་འཁོར་ལ་མེ་བཏང་ནས་བསྲེགས་ཤིང་། མེ་ཡི་འབར་ཤུགས་ལ་ཚོད་འཛིན་བཟང་པོ་བྱེད་ཐུབ་
ཚེ། སྔོན་ཆད་བགྲོད་དཀའ་བ་དང་ཕན་ཁེ་ཅི་ཡང་མེད་པའི་ནགས་ཚལ་རྣམས་ཁོད་ཡངས་པའི་ཞིང་
ས་གཤིན་པོར་བསྒྱུར་ཆོག་པར་མ་ཟད། ད་དུང་དེའི་ནང་དུ་རི་དྭགས་ཀྱང་གང་མང་ཡོད་པས། མེ་
ཆུང་དུ་སོང་བ་ན་རྡོ་ཆས་དུས་སྐབས་ཀྱི་ལས་རིགས་གསར་གཏོད་པ་འདི་དག་ལ་དུ་བ་ལང་ལོང་
འཕྱུར་བའི་མདག་མའི་ཁྲོད་དུ། བསྲེགས་ནས་དྲི་ཞིམ་འཐུལ་བའི་སྲོག་ཆགས་ཀྱི་ཤ་དང་མཁྲེགས་འབྲས། གཞུང་རྟ་ལེབ་མོ་སོགས་བཟའ་རྒྱུ་མོད་པོ་ཡོད།
དེ་ནས་མེའི་དགེ་མཚན་ཁྱད་དུ་འཕགས་པ་ལ་བརྟེན་ནས་ཟ་མ་གཡོས་སྦྱོར་བྱེད་མགོ་
བརྩམས་ཤིང་། ཟས་རིགས་ལ་ལ་ནི་རང་བྱུང་རྣམ་པའི་བར་སྐབས་ལ་མིའི་རིགས་ཀྱི་ཕོ་བའི་འཇུ་
སྟོབས་ཀྱིས་འཇུ་མི་ཐུབ་སྟེ། དཔེར་ན། གྲོ་དང་ཆུ་འབྲས། ཞོག་ཁོག་ལྟ་བུ། ཟ་མ་གཡོས་སྦྱོར་ལག་
རྩལ་ཡོད་པ་ནས་བཟུང་དེ་དག་ང་ཚོའི་ཟ་མ་གཙོ་གྲས་སུ་གྱུར། མེ་ཡིས་ཟ་མ་ལ་རྫས་འགྱུར་གྱི་
བྱེད་ནུས་ཐོན་དུ་བཅུག་པར་མ་ཟད། ད་དུང་སྐྱེ་དངོས་ཐད་ལའང་འགྱུར་ལྡོག་གཏོང་ཐུབ་ཅིང་།
ཟ་མའི་གཡོས་སྦྱོར་ལ་བརྟེན་ནས་ཟས་རིགས་ཁྲོད་ཀྱི་ནད་འབུ་དང་གཞན་བརྟེན་སྲིན་འབུ་
བཅས་གསོད་ཐུབ། དེ་ལས་གཞན་ད་དུང་མིའི་རིགས་ལ་མཚོན་ན། བཟའ་རྒྱུ་སྔོན་ཆད་ཀྱི་དེ་དག
(ཤིང་ཏོག་དང་མཁྲེགས་འབྲས། འབུ་སྲིན། སྲོག་ཆགས་ཀྱི་རོ་ལྟ་བུ། )ཡིན་པའི་དབང་དུ་བཏང་
ན་ཡང་། བཟའ་བཅའ་འཆའ་བ་དང་ཞུ་བའི་དུས་ཡུན་སྔར་ལས་ཇེ་ཐུང་ལ་སོང་ཡོད། དཔེར་ན།
སྤྲ་ནག་གིས་ཤ་རྗེན་འཆའ་ན་ཉིན་རེར་ཆུ་ཚོད་ལྔ་ལྷག་བེད་སྤྱོད་གཏོང་དགོས་ཤིང་། མིའི་རིགས་
ཀྱིས་ཤ་བཙོས་མ་ཟོས་ན་ཉིན་རེར་ལ་ཆུ་ཚོད་གཅིག་མ་གཏོགས་བེད་སྤྱོད་གཏོང་མི་དགོས།
ཟ་མ་གཡོས་སྦྱོར་ལ་བརྟེན་ནས་མིའི་རིགས་ཀྱི་ཁ་ཟས་བྱས་ཆོག་པའི་ཟས་རིགས་དེ་ལས་
མང་ཞིང་། ཟ་མ་བཟའ་བའི་དུས་ཡུན་ཡང་སྔར་ལས་ཇེ་ཐུང་ལ་སོང་བར་མ་ཟད། ད་དུང་སོ་ཇེ་
ཆུང་དང་རྒྱུ་མ་ཇེ་ཐུང་དུ་སོང་། མཁས་པ་ལ་ལས་གཡོས་སྦྱོར་ལག་རྩལ་གསར་གཏོད་བྱས་པ་
དེས་མིའི་རྒྱུ་མ་ཇེ་ཐུང་དང་ཀླད་པའི་འཚར་ལོངས་བྱུང་བ་ལ་འབྲེལ་བ་དམ་ཟབ་ཡོད་པར་སྨྲ།
གང་ལྟར་ཀྱང་རྒྱུ་མ་རིང་པོ་དང་ཀླད་པ་ཆེ་བ་གང་ཡིན་རུང་། དེས་ནུས་ཚད་འབོར་ཆེན་ཟད་
གྲོན་བྱེད་དགོས་པས་གཉིས་ཀ་མཉམ་དུ་གནས་ཁག་པོ་རེད། གཡོས་སྦྱོར་ལག་རྩལ་ཡོད་པའི་
དབང་གིས་མིའི་རྒྱུ་མ་ཇེ་ཐུང་དང་ནུས་ཚད་ཟད་གྲོན་ཉུང་དུ་ཕྱིན་པས། སྟེས་དབང་གིས་བཟའ་
བཏུང་གཡོས་སྦྱོར་ལ་བརྟེན་ནས་ནེ་ཨན་ཏི་ཐི་མི་དང་ཤེས་མི་རྣམས་ཀླད་པ་དེ་ལས་ཆེ་བའི་ཕྱོགས་སུ་འཕེལ་འགྱུར་བྱུང་བ་རེད།
གཞན་མེ་སྤྱོད་ཤེས་པ་དེས་མི་དང་སྲོག་ཆགས་གཞན་པའི་བར་ལ་ཐོག་མར་ཁྱད་པར་
མངོན་གསལ་བྱུང་བ་ཡིན་ལ། ཧ་ལམ་སྲོག་ཆགས་ཐམས་ཅད་ལ་མཚོན་ན། ནུས་ཤུགས་མ་ལུས་
རང་ཉིད་ཀྱི་ལུས་པོ་ཁོ་ནར་བརྟེན་ནས་བྱུང་། དཔེར་ན། ཤ་རྒོད་ཀྱི་ནུས་ཤུགས་དང་སོ་ཡི་ཆེ་ཆུང་།
གཤོག་ཟུང་གི་ཞེང་ཚད་ལྟ་བུ། སྲོག་ཆགས་ཀྱིས་རླུང་དང་མཚོ་རྒྱུན་སོགས་བེད་སྤྱོད་གཏོང་ཤེས་
ན་ཡང་། རང་བྱུང་གི་ནུས་ཤུགས་འདི་དག་ལ་ཚོད་འཛིན་གཏན་ནས་བྱེད་མི་ནུས་པར་མ་ཟད།
ད་དུང་ལྷན་སྐྱེས་ཀྱི་ལུས་ཕུང་གི་ཚད་བཀག་ལས་བརྒལ་མི་ཐུབ། དཔེ་བཞག་ནས་བཤད་ན། བྱ་
གླག་གིས་ས་ནས་ཡར་འཕགས་པའི་ཚ་རླངས་ཀྱི་རྒྱུན་བཙལ་ནས་གཤོག་ཟུང་ཆེན་པོ་བརྐྱངས་ཚེ།
ཚ་རླངས་ཀྱི་རྒྱུན་དེས་ཁོ་ཚོ་བར་སྣང་ལ་འདེགས་ཐུབ། ཡིན་ནའང་བྱ་གླག་གིས་ཚ་རླངས་ཀྱི་རྒྱུན་
དེའི་གནས་ཡུལ་ལ་ཚོད་འཛིན་བྱེད་མི་ནུས་པར་མ་ཟད། ཐེག་ཚད་ཀྱང་གཤོག་ཟུང་གི་ཞེང་ཚད་ལ་རག་ལས་པ་རེད།
ཡིན་ནའང་མིའི་རིགས་ཀྱིས་མེ་བེད་སྤྱོད་གཏོང་ཤེས་པ་དེ་ནི། ཅི་བཤད་ངག་ལ་ཉན་ཞིང་ནུས་
ཤུགས་བསམ་གྱིས་མི་ཁྱབ་པའི་ལག་ཆ་ཞིག་ལ་བསྒྱུར་བཀོད་བྱས་པ་རེད་ཅེས་ན་ཡང་མི་ཆོག་པ་
མེད། བྱ་གླག་དང་འདྲ་བར་གཞན་དབང་གིས་ཚ་རླངས་ཀྱི་རྒྱུན་བེད་སྤྱོད་གཏོང་བ་ལྟ་བུ་མ་ཡིན་
པར། མིའི་རིགས་ཀྱིས་ཡུལ་དུས་གང་རུང་ནས་མེ་སྦར་ཆོག་པར་མ་ཟད། མེ་ཡི་སྤྱོད་སྒོ་ཡང་རྣམ་པ་
སྣ་ཚོགས་སུ་གྱུར། ལྷག་པར་དུ་ཆེས་གལ་ཆེ་བ་ཞིག་ནི། མེའི་ནུས་ཤུགས་ནི་མིའི་རིགས་ཀྱི་ལུས་ཕུང་
གི་རྣམ་པ་དང་གཟུགས་དབྱིབས། སྟོབས་ཤུགས་སོགས་ཀྱིས་ཚད་བཀག་མེད་པར། བུད་མེད་ཉམ་
ཆུང་ཞིག་གིས་ཀྱང་མེ་རྡོ་དང་ཡང་ན་གཙུབ་ཤིང་བརྡར་ནས་མེ་བུས་ཆོག་ལ། ཐ་ན་ཆུ་ཚོད་ཁ་ཤས་
ཀྱི་ཡུན་ལ་ནགས་ཚལ་ཆེན་པོ་ཞིག་རྨེག་མེད་དུ་འཇོམས་ཐུབ། མེ་བེད་སྤྱོད་གཏོང་ཤེས་རྗེས་འཕེལ་
རྒྱས་མང་པོ་ཞིག་ཆུ་བཞུར་ཤུལ་ནས་ཆུ་རྐ་ཐོན་པ་ནང་བཞིན་ངང་ངམ་ཤུགས་ཀྱིས་བྱུང་བ་རེད།
ཕུ་ནུའི་ལྟ་སྐྱོང་བ།
མེ་བེད་སྤྱོད་གཏོང་ཤེས་པར་ལེགས་ཆའམ་དགེ་མཚན་གང་མང་ཞིག་ཡོད་ན་ཡང་། ལོ་ངོ་
ཁྲི15ཡི་ཡར་སྔོན་ལ། མིའི་རིགས་སྔར་བཞིན་བས་མཐའ་རུ་གནས་པའི་སྲོག་ཆགས་ཕལ་པ་ཞིག་ལས་
མ་འདས། སྐབས་དེའི་མིའི་རིགས་ཀྱིས་སེང་གེ་ལ་སྐྲག་ཕུད་ནས་ཕར་བདའ་ཐུབ་པ་དང་གྲང་ངར་ཆེ་
བའི་མཚན་མོར་མེ་བུས་ནས་དྲོད་འཁོལ་ལེན་ཤེས་ཤིང་། སྐབས་འགར་ནགས་ཚལ་ཡང་མེར་གཏོང་
བཞིན་མཆིས། ཡིན་ནའང༌། མི་ཡི་རིགས་སུ་གཏོགས་པ་ཐམས་ཅད་ལྷན་དུ་བསྡོམས་ཏེ། ཧིན་རྡི་ཉི་ཞི་
ཡའི་གླིང་ཚོམ་ནས་ཨེ་པེ་ལི་ཡ་གླིང་ཕྱེད་ཀྱི་མི་གྲངས་ཡོངས་རྫོགས་བསྡོམས་ན་ས་ཡ་གཅིག་ཀྱང་མི་
ལོངས་པས། གོ་ལའི་སྣོད་བཅུད་ལ་འདིས་ཤུགས་རྐྱེན་གླེང་རིན་ཡོད་པ་ཞིག་ཐེབས་མི་སྲིད།
དུས་སྐབས་འདི་ལ་ང་ཚོའི་མི་རྒྱུད་འདི་ད་གཟོད་འཛམ་གླིང་གི་གར་སྟེགས་སུ་བུད་ཡོད་ཀྱང་།
རང་ཉིད་རང་ལ་མགོ་འཁོར་ནས་ཨ་ཧྥེ་རི་ཁའི་གྲུ་ཟུར་ཞིག་ཏུ་འཚོ་ཞིང་གནས། ང་ཚོས་མིག་སྔར་
ཤེས་མིའི་མི་རྒྱུད་འདི་དུས་ཡུན་ནམ་ཞིག་ལ་གདོད་མའི་མིའི་རིགས་གང་ལས་འཕེལ་འགྱུར་བྱུང་བ་
མི་ཤེས་ཀྱང་། ཚན་རིག་པ་ཕལ་མོ་ཆེས་འདོད་ཚུལ་ལྟར་ན། ཧ་ལམ་ལོ་ངོ་ཁྲི15ཡི་ཡར་སྔོན་ལ་ཨ་ཧྥེ་
རི་ཁའི་ཤར་ཕྱོགས་སུ་སྔ་མོ་ནས་ཤེས་མིའི་མི་རྒྱུད་འདི་གནས་ཡོད་པ་དང་། གཟུགས་དབྱིབས་དེང་གི་
མི་དང་ཆ་མཚུངས་པར་སྨྲ། གལ་སྲིད་དེང་གི་པུར་འཇོག་ཁང་དུ་ཤེས་མིའི་པུར་ཞིག་ཡོད་པའི་དབང་
དུ་བཏང་ན། གཤིན་པོའི་ཕུང་པོ་ཞིབ་བཤེར་པས་ཁྱད་པར་ཅི་ཡོད་གཏན་ནས་ཧ་གོ་མི་སྲིད། མེ་ཡོད་
པའི་རྗེས་ནས་ཁོ་ཚོའི་སོ་དང་མ་མགལ་མེས་པོ་ཚོ་དང་བསྡུར་ན་ཤིན་ཏུ་ཆུང་མོད་ཀླད་པའི་ཤོང་
ཚད་ཅུང་ཆེ་བའི་ཧ་ལམ་ང་ཚོ་དང་ཤིན་ཏུ་མཚུངས།
ཧ་ལམ་ལོ་ངོ་ཁྲི་བདུན་གྱི་ཡར་སྔོན་ལ་ཤེས་མིའི་མི་རྒྱུད་འདི་ཨ་ཧྥེ་རི་ཁའི་ཤར་ཕྱོགས་ནས་
ཨ་ར་བྷི་གླིང་ཕྱེད་དུ་མཆེད་པ་དང༌། དུས་མཚུངས་སུ་རིང་པོ་མ་འགོར་བར་ཡོ་རོབ་དང་ཨེ་ཤ་
ཡའི་སྐམ་ས་ཆེན་མོ་རུ་མཆེད་པར་འདོད་པ་ལ་ཚན་རིག་པས་ཀྱང་ཁས་འཆེ།
ཤེས་མི་དག་ཨ་ར་བྷིའི་གླིང་ཕྱེད་ལ་སླེབས་དུས། ཡོ་རོབ་དང་ཨེ་ཤ་ཡའི་སྐམ་ས་ཆེན་མོ་
ཕལ་ཆེ་བའི་སྟེང་དུ་མི་རྒྱུད་གཞན་པ་འཚོ་གནས་བྱས་ཡོད། དེས་ན་མི་རྒྱུད་འདི་དག་ལ་ཕྱིས་
སུ་ཅི་བྱས་པ་རེད་ཅེ་ན། གནད་དོན་འདིའི་སྐོར་ལ་འགལ་བ་ལྟག་སྤྲོད་དུ་གྱུར་པའི་རིགས་པའི་
གཞུང་ལུགས་གཉིས་ཡོད་དེ། དང་པོ་ནི་རྒྱུད་བསྲེས་སྐྱེ་འཕེལ་བྱུང་བའི་རིགས་པ་སྟེ། མདོར་དྲིལ་
ན་མི་རྒྱུད་ཐ་དད་པ་གཉིས་ཀྱིས་ཕན་ཚུན་མཐོང་མ་ཐག་འདོད་བརྩེ་ཆགས་ཏེ། ཆུ་དང་འོ་མ་ནང་
བཞིན་གཅིག་ཏུ་འདྲེས་པ་དང༌། ཤེས་མི་ཨ་ཧྥེ་རི་ཁ་ནས་འཛམ་གླིང་གི་ཡུལ་གྲུ་སོ་སོར་གནས་
སྤོ་བྱས་ནས་མི་རྒྱུད་གཞན་པ་རྣམས་དང་རྒྱུད་བསྲེས་སྐྱེ་འཕེལ་བྱུང་བ་ལ་བརྟེན་ནས། ད་གཟོད་དེང་གི་མིའི་རིགས་འདི་གྲུབ་པར་འདོད།
དཔེ་བཞག་ན། ཤེས་མི་དབུས་ཤར་དང་ཡོ་རོབ་གླིང་ལ་སླེབས་དུས། ནེ་ཨན་ཏི་ཐིའི་མི་རྒྱུད་
དང་འཕྲད་སྲིད་ལ། མི་རྒྱུད་འདིའི་ཤ་རྒོད་རྒྱས་ཤིང་ཀླད་པའི་ཤོང་ཚད་སྔར་ལས་ཆེ་བར་མ་ཟད།
གྲང་ངར་ཆེ་བའི་གནམ་གཤིས་ལ་གོམས་ཤིང༌། ཁོ་ཚོས་ལག་ཆ་དང་མེ་སྤྱོད་ཤེས་ལ། རི་དྭགས་རྔོན་
པའི་ཐབས་ཤེས་ལ་བྱང་ཆ་ལྡན། གཞན་ད་དུང་ཁུངས་བཙུན་པའི་བདེན་དཔང་ལས་ཁོ་ཚོས་ནད་
པ་དང་ཉམ་ཆུང་མགོན་མེད་ལ་བདག་སྐྱོང་བྱེད་པ་ཡང་ར་སྤྲོད་བྱུང་ཡོད། (ཚན་རིག་པས་ནེ་ཨན་
ཏི་ཐི་པའི་ཀེང་རུས་ལས་ཤེས་གསལ་ལྟར་ན། མི་ལ་ལའི་ལུས་ཕུང་ཚབས་ཆེ་བའི་དབང་པོ་སྐྱོན་ཅན་
ཡིན་ནའང་། དེ་དག་ལོ་མང་པོ་ལ་འཚོ་གཞེས་བྱས་ཡོད་པའི་སྟེང་ནས་གཉེན་ཉེས་གཉོར་སྐྱོང་བྱས་
ཡོད་པ་ཤེས་ཡོད)ནམ་རྒྱུན་རབ་བཏགས་རི་མོ་མང་པོའི་སྟེང་ནེ་ཨན་ཏི་ཐི་པ་ནི་བྲག་ཕུག་ཏུ་
སྡོད་པའི་མི་རྒྱུད་བླུན་རྨོངས་ཅན་ཞིག་ཡིན་པར་བྲིས་ཡོད་མོད། ཉེ་ལམ་ལག་སོན་བྱུང་བའི་བདེན་
དཔང་གིས་ར་སྤྲོད་བྱུང་བ་ལྟར་ན་དེ་འདྲ་ཞིག་གདོད་ནས་མིན་ནོ།
རྒྱུད་བསྲེས་སྐྱེ་འཕེལ་སྨྲ་བལྟར་ན། ཤེས་མིའི་མི་རྒྱུད་འདི་ནེ་ཨན་ཏི་
ཐི་པ་འཚོ་གནས་བྱེད་སར་སླེབས་མ་ཐག མི་རྒྱུད་འདི་གཉིས་ཀྱིས་ཕན་ཚུན་རྒྱུད་བསྲེས་སྐྱེ་འཕེལ་
བྱས་ནས་མཐར་མི་རྒྱུད་གཅིག་ཏུ་གྱུར་པར་འདོད། འོན་ཀྱང་དངོས་གནས་དེ་འདྲ་ཡིན་པའི་
དབང་དུ་བཏང་ན། དེང་གི་ཡོ་རོབ་པ་དང་ཨེ་ཤ་ཡའི་མི་རྣམས་རྒྱུད་པ་དག་པའི་ཤེས་མིའི་མི་
རྒྱུད་མ་ཡིན་པར། ཤེས་མི་དང་ནེ་ཨན་ཏི་ཐི་པ་གཉིས་ཀྱི་རྒྱུད་འདྲེས་ཕྲུ་གུ་ཡིན་དགོས། དེ་བཞིན་
དུ་ཤེས་མིའི་མི་རྒྱུད་འདི་ཨེ་ཤ་ཡ་ཤར་མ་ལ་བསླེབ་པའི་དུས་སྐབས་སུ། འགྲེང་མི་དང་རྒྱུད་འདྲེས་
སྐྱེ་འཕེལ་བྱས་པས་དེང་གི་རྒྱ་མི་དང་ཁོ་རེ་ཡའི་མི་རྣམས་ཤེས་མི་དང་འགྲེང་མིའི་རྒྱུད་འདྲེས་མི་རྒྱུད་ཡིན་དགོས།
གཉིས་པ “ཚབ་བྱེད་སྨྲ་བ”སྟེ། འདོད་ཚུལ་དེ་མདོར་དྲིལ་ན་ཕྱོགས་གཉིས་
ཀ་མཐུན་ཐབས་བྲལ་བ་དང་ཕན་ཚུན་ལ་ཞེན་པ་ལོག་ཅིང་། ཐ་ན་རིགས་རྒྱུད་གཞན་དག་རྩ་མེད་
དུ་བཏང་བར་འདོད། གཞུང་ལུགས་འདི་ལྟར་ན། ཤེས་མི་དང་མི་རྒྱུད་གཞན་པའི་ལུས་ཁམས་
གྲུབ་ཚུལ་མི་འདྲ་བ་ལས་གཞན། ད་དུང་སྡེབ་སྦྱོར་གོམས་གཤིས་མཐུན་པོ་མི་ཡོང་བར་མ་ཟད།
ཐ་ན་ལུས་ཀྱི་དྲི་མ་ལ་ཡང་ཁྱད་པར་ཡོད་པས། ནེ་ཨན་ཏི་ཐི་པའི་གེ་སར་རྒྱལ་པོ་ལྟ་བུ་ཞིག་གིས་
ཤེས་མིའི་སེང་ལྕམ་འབྲུག་མོ་ལྟ་བུ་ཞིག་སྐྱ་ཡར་བསྒྲིགས་པའི་དབང་དུ་བཏང་ན་ཡང་། མི་རྒྱུད་
དེ་གཉིས་ཀྱི་གཞི་རྒྱུའི་ཐད་ནས་ཁྱད་པར་ཆེན་པོ་ལྡན་པས་མི་རབས་རྗེས་མ་སྤེལ་མི་ཐུབ། དེས་
རྐྱེན་གྱིས་མི་རྒྱུད་འདི་གཉིས་ཁ་དང་ཁ་སྤུ་བཞིན་སོ་སོར་གནས། ཡིན་ནའང་ནེ་ཨན་ཏི་ཐི་པ་རང་
བྱུང་གིས་རྩ་མེད་དུ་བཏང་བའམ་ཡང་ན་མི་རྒྱུད་ཡོངས་རྫོགས་དམར་གསོད་བཏང་བ་གང་ཡིན་
རུང༌། དེ་དང་འགྲོགས་ནས་ཁོ་ཚོའི་གཞི་རྒྱུ་ཡང་རྩ་མེད་དུ་སོང་བ་རེད། ལྟ་ཚུལ་འདི་ལྟར་ན། ཤེས་
མིའི་མི་རྒྱུད་འདིས་གདོད་མའི་མི་རྒྱུད་ཡོད་ཚད་ཀྱི་ཚབ་བྱས་པ་ལས། ཁོ་ཚོ་དང་རྒྱུད་བསྲེས་སྐྱེ་
འཕེལ་མ་ཡིན་པར་འདོད། དངོས་གནས་དེ་འདྲ་ཞིག་ཡིན་ཚེ། དེང་གི་མིའི་རིགས་ཡོད་དོ་ཅོག་གི་
རྒྱུད་པ་དེད་ཚེ། ལོ་ངོ་ཁྲི་བདུན་ཡར་སྔོན་གྱི་ཨ་ཧྥེ་རི་ཁའི་ཤར་ཕྱོགས་ལ་ཐུག་ཅིང་། ང་ཚོ་ཐམས་ཅད་ཤེས་མིའི་རྒྱུད་པ་ཡིན།
རིགས་པ་འདི་གཉིས་ལས་གང་ཞིག་ཡང་དག་ཡིན་པའི་ཐད་ནས་ཕྱིས་ཀྱི་རིགས་པས་
དཔྱད་པ་ལ་ཤུགས་རྐྱེན་ཆེན་པོ་ཐེབས་སྲིད། རིམ་འགྱུར་གྱི་ཐད་ནས་བཤད་ན། མ་གཞི་ལོ་ངོ་
ཁྲི་བདུན་ནི་དངོས་གནས་དེ་འདྲའི་རིང་པོ་ཞིག་མ་ཡིན་ཏེ། གལ་སྲིད་ཚབ་བྱེད་སྨྲ་བ་ཡང་དག་
ཡིན་པའི་དབང་དུ་བཏང་ན། དེང་གི་མིའི་རིགས་ཡོངས་ཀྱི་གཞི་རྒྱུའི་མཛོད་ཕལ་ཆེར་འདྲ་
མཚུངས་ཡིན་ཕྱིར། ད་ལྟ་ང་ཚོས་མཐོང་བའི་མི་རྒྱུད་ལ་ཁྱད་པར་གླེང་རུང་བ་ཞིག་ཡོད་མི་སྲིད།
གལ་སྲིད་རྒྱུད་བསྲེས་སྐྱེ་འཕེལ་སྨྲ་བ་ཡང་དག་ཡིན་ཚེ། དེང་གི་ཨ་ཧྥེ་རི་ཁའི་མི་དང་ཡོ་རོབ་ཀྱི་
མི། ཨེ་ཤ་ཡའི་མི་རྣམས་ཀྱི་གཞི་རྒྱུ་ལ་ཁྱད་པར་ཆེན་པོ་ཡོད་སྲིད་པས། འདི་ནི་ཆབ་སྲིད་སྟེང་
ནས་འགད་རྫས་ཀྱི་མེ་རྟར་གྱུར་ནས་རིགས་རྒྱུད་རིང་ལུགས་ཀྱི་རིགས་པ་བརྡོལ་བའི་གཞི་རུ་མི་འགྱུར་བའི་ངེས་པ་མེད་དོ། །
ཉེ་བའི་ལོ་ངོ་བཅུ་ཕྲག་ཁ་ཤས་ནང་ཚུན་དུ། ཚབ་བྱེད་སྨྲ་བ་ནི་ཁྱབ་ཁོངས་འདིའི་ཐུན་མོང་
གི་འདོད་ཚུལ་ཡིན་ཞིང་། རིགས་པ་འདིའི་རྒྱབ་ལོགས་ཀྱི་གནའ་རྫས་དཔྱད་ཞིབ་ཀྱི་བདེན་དཔང་
ཁུངས་བཙུན་པ་དང་། ཆབ་སྲིད་ཐད་ནས་ཀྱང་དེ་ལས་ཡང་དག (གལ་སྲིད་དེང་གི་མིའི་རིགས་
ཀྱི་རིགས་རྒྱུད་ཐམས་ཅད་ཀྱི་གཞི་རྒྱུ་ལ་ཁྱད་པར་ཡོད་ཚེ། ཧ་ལམ་རིགས་རྒྱུད་རིང་ལུགས་ཀྱི་ཕཱན་
ཌོ་རཱའི་དུག་སྒམ་ཁ་ཕྱེ་བ་དང་ཀུན་ནས་མཚུངས་པས། ཚན་རིག་པར་ཡང་བསམ་ཚུལ་འདི་རྩ་
བ་ནས་མེད།)ཡིན། འོན་ཀྱང་ནེ་ཨན་ཏི་ཐི་པའི་གཞི་རྒྱུའི་རིམ་ངེས་ཀྱི་ཉམས་ཞིབ་མཇུག་འབྲས་
ཤིག2010ལོའི་ལོ་སྨད་ལ་ཁྱབ་བསྒྲགས་བྱས་པས་སྤྱི་ཚོགས་ཀྱི་ཁྱོན་ཀུན་ལ་གཡོ་འགུལ་ཆེན་པོ་
ཞིག་བཟོས། གཞི་རྒྱུ་རིག་པའི་ཆེད་མཁས་ཀྱིས་འགྱུར་རྡོའི་ཁྲོད་ཀྱི་ནེ་ཨན་ཏི་ཐི་པའི་གཞི་རྒྱུ་ངེས་
ཅན་ཞིག་འཚོལ་སྡུད་བྱས་ཏེ། ད་ལྟའི་མིའིDNAདང་ཕྱོགས་ཡོངས་ནས་ཞིབ་བསྡུར་བྱས་པས། ཚན་
རིག་གི་ཁྱབ་ཁོངས་མ་ལུས་འུར་ཟིང་དུ་བཏང་།
མ་གཞི་ད་ལྟའི་དབུས་ཤར་དང་ཡོ་རོབ་ཀྱི་མིའི་རིགས་ལ་མཚོན་ན། ཁོ་ཚོའིDNAཁྲོད་དུ་
ནཱི་ཨན་ཏི་ཐི་པའི་གཞི་རྒྱུ་བརྒྱ་ཆའི་གཅིག་ནས་བཞི་འདུས་ཡོད། འདིའི་ནང་གི་བརྒྱ་ཆའི་བསྡུར་
གྲངས་ཤིན་ཏུ་ཉུང་ན་ཡང་དོན་སྙིང་ཆེན་པོ་ལྡན། ཟླ་བ་ཁ་ཤས་ཀྱི་རྗེས་སུ། ཏན་ཉི་སཱོ་ཝ་པའི
མཛུབ་རུས་འགྱུར་རྡོ་ལསDNAབཏོན་ཏེ་རིམ་ངེས་ལེགས་འགྲུབ་ཡོང་བ་ན།
ཡང་བསྐྱར་འགད་རྫས་གཉིས་པ་འཕངས་པ་དང་ཀུན་ནས་མཚུངས། དེས་མཇུག་འབྲས་ལས་
ར་སྤྲོད་བྱུང་བ་ལྟར་ན། དེང་གི་མེ་ར་ནེ་ཞི་ཡའི་མི་དང་ཨོ་སི་ཁྲུ་ལི་ཡའི་
གཉུག་གནས་མི་རིགས་ཀྱི་གཞི་རྒྱུ་རུ་ཏན་ཉི་སཱོ་ཝ་པའི་DNAབརྒྱ་ཆའི་དྲུག་འདུས་ཡོད་ལུགས་བསྟན།
གལ་ཏེ་མཇུག་འབྲས་འདི་དག་དོན་དངོས(གཟབ་གཟབ་བྱ་རྒྱུ་ཞིག་ལ། མིག་སྔར་ད་དུང་
རྗེས་མཐུད་ཀྱི་ཞིབ་འཇུག་བྱེད་བཞིན་པའི་སྒང་ཡིན་པས་གོམ་གང་མདུན་སྤོས་སྒོས་ར་སྤྲོད་བྱས་
རྗེས་ད་ཡོད་ཀྱི་མཇུག་སྡོམ་ལ་བཟོ་བཅོས་བྱེད་དགོས་ཀྱང་སྲིད།) ཡིན་ཚེ། རྒྱུད་བསྲེས་སྐྱེ་འཕེལ་
རིགས་པ་ལས་མ་མཐའ་ཡང་ཅུང་ཙམ་ཞིག་ཡང་དག་པ་དང་། ཚབ་བྱེད་རིགས་པ་གདོད་ནས་
ནོར་འཁྲུལ་རེད་ཅེས་པ་མ་ཡིན། གང་ལྟར་ནེ་ཨན་ཏི་ཐི་པ་དང་ཏན་ཉི་སཱོ་ཝ་པའི་གཞི་རྒྱུ་དེང་གི་
མིའི་རིགས་ཀྱི་གཞི་རྒྱུ་ལས་ཆ་ཤས་ཕྲ་མོ་ཙམ་ལས་ཟིན་མེད་པས། ཤེས་མི་རྣམས་མི་རྒྱུད་གཞན་
པ་དང་རྒྱུད་བསྲེས་སྐྱེ་འཕེལ་བྱས་པ་རེད་ཅེས་ན་དོན་དངོས་དང་མི་མཐུན། མི་རྒྱུད་འདི་དག་གི་
ཕན་ཚུན་བར་མི་རབས་རྗེས་མ་ཡང་སྐྱེ་འཕེལ་མི་ཐུབ་པའི་ཁྱད་པར་ཆེན་པོ་ཡོད་མི་སྲིད་ནའང༌།
ཕན་ཚུན་ལ་འདོད་པ་དང་བརྩེ་བ་མེད་པས་འབྲེལ་འདྲིས་ཀྱང་མི་བྱེད་དོ། །
དེས་ན་ཤེས་མི་དང་ནེ་ཨན་ཏི་ཐི་པ། ཏན་ཉི་སཱོ་ཝ་པ་བཅས་ལ་སྐྱེ་དངོས་རིག་པའི་ཐོག་
ནས་འགྲེལ་པ་ཇི་ལྟར་རྒྱག་ཅེ་ན། ཁོ་ཚོ་རྟ་དང་བོང་བུ་བཞིན་གཏན་ནས་མི་མཚུངས་པའི་སྐྱེ་
རིགས་ཤིག་མིན་ལ། གླང་ཁྱི་དང་སི་ཕེན་གྱི་ཤ་ཁྱི་ནང་བཞིན་སྐྱེ་རིགས་གཅིག་རུང་
རིགས་ཚོ་མི་འདྲ་བ་ལྟ་བུ་ཡང་མིན། གང་ལྟར་དངོས་ཡོད་འཚོ་བའི་ཁྲོད་ཀྱི་སྐྱེ་རིགས་
ནི་དཀར་པོ་མིན་ན་ནག་པོ་ཡིན་དགོས་པའི་ངེས་པ་མེད་པར་ཤིན་ཏུ་གལ་འགངས་ཆེ་བའི་ཐལ་
མདོག་གི་ས་རྒྱུད་ཅིག་ཀྱང་ཡོད། ཐུན་མོང་གི་མེས་པོ་ལས་འཕེལ་འགྱུར་བྱུང་བའི་སྐྱེ་དངོས་ཡིན་
ཚེ། (དཔེར་ན། རྟ་དང་བོང་བུ་ལྟ་བུ།)ཚང་མ་སྔོན་གྱི་དུས་ཡུན་ག་གེ་མོ་ཞིག་གི་ནང་ཚུན་དུ་
སྐྱེ་རིགས་མཐུན་ཞིང་རིགས་ཚོ་མི་འདྲ་བའི་སྐྱེ་རིགས་རེད། དཔེ་བཞག་ན་གླང་ཁྱི་
དང་སི་ཕེན་གྱི་ཤ་ཁྱི་ལྟ་བུ། ལྡོག་མེད་ཀྱི་དུས་སྐབས་ག་གེ་མོ་ཞིག་ལ། ཁྱི་རྒྱུད་འདི་གཉིས་བར་དུ་
ཁྱད་པར་ཆེན་པོ་ཡོད་ནའང་། ཕན་ཚུན་བར་སྔར་བཞིན་སྡེབ་སྦྱོར་བྱས་ཆོག་པར་མ་ཟད། ཁྱི་ཕྲུག་
བཙའ་བར་ནུས་པའི་རྒྱུད་པ་ཕྱི་མ་ཡང་སྤེལ་ཐུབ་པ་རེད། ཕྱིས་སུ་གཞི་རྒྱུ་ཐོལ་འགྱུར་ཞིག་གི་རྗེས་
ལ་ད་གཟོད་ཆེས་མཐའ་མཇུག་གི་མཚམས་སྦྱོར་བྱེད་ཀྱི་རྒྱུན་ཆད་པ་ནས་བཟུང་གཏན་ནས་མི་འདྲ་བའི་སྐྱེ་རིགས་གཉིས་སུ་གྱུར།
ད་ལྟ་བལྟས་ན་ལོ་ངོ་ཁྲི་ལྔའི་ཡར་སྔོན་ལ་ཤེས་མི་དང་ནེ་ཨན་ཏི་ཐི་པ། ཏན་ཉི་སཱོ་ཝ་པ་
བཅས་ཏག་ཏག་ས་ཚིགས་དེའི་འགྱུར་མཚམས་ཀྱི་གནད་ན་གནས་ཡོད་ལ།
སྐབས་དེར་ཁོ་ཚོ་ད་དུང་རྦད་དེ་རང་རྐྱ་འཕེར་བའི་སྐྱེ་རིགས་མ་རེད། ང་ཚོས་ས་བཅད་ཕྱི་མའི་ནང་ཤེས་མི་དང་ནེ་
ཨན་ཏི་ཐི་པ། ཏན་ཉི་སཱོ་ཝ་པ་བཅས་ཀྱི་གཞི་རྒྱུའི་རིམ་ངེས་དང་གཟུགས་བྱད་ཀྱི་ཁྱད་ཆོས་མི་
འདྲ་བར་མ་ཟད། ཐ་ན་མྱོང་རྟོགས་དང་སྤྱི་ཚོགས་ནུས་པའི་ཐད་ནས་ཀྱང་ཧེ་བག་ཆེན་པོ་ཡོད་
པ་ཤེས་འོང་། ཡིན་ནའང་། ཤིན་ཏུ་འབྱུང་དཀོན་པའི་གནས་ཚུལ་ཞིག་ཡོད་པ་ནི། ཤེས་མི་དང་ནེ་
ཨན་ཏི་ཐི་པ་གཉིས་བསྡེབས་ཏེ་རྒྱུད་པ་སྤེལ་ནུས་པའི་མི་རབས་ཕྱི་མ་སྐྱེ་བ་ལྟ་བུ་རེད། དེའི་ཕྱིར་
འདི་ལྟར་བཤད་ན། རིགས་ཚོ་འདི་གཉིས་ལ་རྒྱུད་བསྲེས་སྐྱེ་འཕེལ་གྱི་སྣང་ཚུལ་མེད་
པར། ཁ་ལས་རླུང་རྟ་དར་བའི་ནེ་ཨན་ཏི་ཐི་པ་ཉུང་ཤས་ཀྱི་གཞི་རྒྱུ་ཤེས་མིའི་ཆེས་མགྱོགས་པའི་
གཞི་རྒྱུའི་འཁོར་ལོ་ལ་སྡོད་ཐུབ་སོང་བ་རེད། ཡིན་ནའང་བསམ་བློ་ཞིག་ཐོངས་དང་། ལོ་རྒྱུས་སྟེང་
སྔོན་གྱི་དུས་སྐབས་ག་གེ་མོ་ཞིག་ལ་ང་ཚོ་ཤེས་མི་རྣམས་ཀྱིས་སྐྱེ་རིགས་མི་འདྲ་བའི་སྲོག་ཆགས་
གཞན་ཞིག་དང་བསྡེབས་ཏེ་ཕྲུ་གུ་ཡང་བཙས་མྱོང་པས། དངོས་གནས་བློ་མི་བདེ་བ་དང་ཡ་ང་བའི་དོན་དག་ཅིག་ཅི་ལ་མིན།
གལ་ཏེ་ནེ་ཨན་ཏི་ཐི་པ་དང་ཏན་ཉི་སཱོ་ཝ་པ་སོགས་མི་རྒྱུད་གཞན་པ་རྣམས་ཤེས་མི་དང་
རྒྱུད་བསྲེས་སྐྱེ་འཕེལ་བྱས་པ་མིན་ཚེ། དེས་ན་ཁོ་རང་ཚོ་གང་ལ་སོང་བ་རེད་ཅེ་ན། སྣང་ཚུལ་ཞིག་
ནི། དེ་དག་ཤེས་མིས་རྩ་མེད་དུ་བཏང་བར་འདོད། ཚོད་དཔག་ཅིག་བྱོས་དང་། གལ་ཏེ་ཤེས་མིའི་
ཚོ་པ་ཞིག་སྦལ་ཀན་གླིང་ཕྱེད་ཀྱི་ལུང་པ་ག་གེ་མོར་སླེབས་པ་དང༌། གནས་དེ་
ནི་ལོ་ངོ་འབུམ་ཕྲག་དུ་མའི་རིང་ལ་ནེ་ཨན་ཏི་ཐི་པ་འཚོ་གནས་བྱེད་ས་ཡིན་ཚེ། དེ་ནས་གསར་དུ་
ཐོན་པའི་ཤེས་མིས་ཤྭ་བ་བརྔོན་ཞིང་། ནེ་ཨན་ཏི་ཐི་པས་སྔར་བཞིན་སྲོལ་རྒྱུན་གྱི་མཁྲེགས་འབྲས
དང་ལུམ་འབྲས་ལ་བརྟེན་ནས་འཚོ་བཞིན་ཡོད། དེ་ཡང་ང་ཚོས་ས་བཅད་
ཕྱི་མའི་ནང་དུ་གླེང་རྒྱུ་ཡིན་པའི་ཤེས་མི་ནི་ལག་རྩལ་སྔོན་ཐོན་དང་སྤྱི་ཚོགས་འབྲེལ་འདྲིས་ལ་
མཁས་ཤིང་རི་དྭགས་རྔོན་པ་དང་འཚོལ་སྡུད་བྱེད་ཐབས་ཐད་ལ་དེ་བས་བྱང་ཆ་ཡོད་པས་ཚོ་པ་
འཕྲལ་དུ་རྒྱ་ཆེ་རུ་སོང་བ་རེད། གནས་བབ་མཐུན་པའི་འོག་ཏུ་ནེ་ཨན་ཏི་ཐི་པ་ནི་དེ་ལས་ལྡོག་སྟེ་
འཚོ་བ་ལ་དཀའ་ཁག་ཆེར་སོང་ནས་རང་ཁ་གསོ་བ་ཡང་གནད་དོན་ཞིག་ཏུ་གྱུར། དེ་ནས་ཁོ་ཚོའི་
མི་གྲངས་རིམ་གྱིས་ཉུང་དུ་སོང་ནས་མཐར་མི་རྒྱུད་དེའི་རབས་ཆད་པར་གྱུར། ཡང་གཅིག་བྱས་ན་
ནེ་ཨན་ཏི་ཐི་པ་རེ་གཉིས་ཤིག་མཇུག་མཐར་ཤེས་མིའི་གྲས་སུ་ཡོང་ནས་ཁོངས་མི་རུ་གྱུར་པ་རེད།
སྣང་ཚུལ་གཞན་ཞིག་ནི་ཐོན་ཁུངས་འགྲན་རྩོད་རིམ་གྱིས་ཤུགས་དྲག་ཏུ་ཕྱིན་པས། མཇུག་
མཐར་དྲག་ཤུགས་ཀྱི་འཁྲུག་པ་ལངས་ཏེ་རིགས་རྒྱུད་རྩ་མེད་དུ་བཏང་བར་འདོད། གང་ལྟར་ཀྱང་
གུ་ཡངས་བཟོད་སྒོམ་བྱ་རྒྱུ་ནི་ཤེས་མིའི་རང་གཤིས་མིན་པས་སོ། །ད་ལྟའི་དུས་འདིར་ཡང་ཤ་
མདོག་དང་ཡུལ་སྐད། ཆོས་ལུགས་གྲུབ་མཐའ་སོགས་ཁྱད་པར་ཕྲ་མོ་ཙམ་གྱིས་ཀྱང་ཤེས་མི་ཕན་
ཚུན་བར་དུ་འཁྲུག་རྩོད་ཆེན་པོ་བྱུང་ནས་ཕ་རོལ་པ་རྩ་མེད་དུ་གཏོང་ཅི་ཐུབ་བྱེད་ཀྱིན་ཡོད། ཡིན་
ནའང་གདོད་མའི་ཤེས་མིས་གདོང་གཏད་ས་ནི་རང་དང་གཏན་ནས་རིགས་མི་འདྲ་བའི་མིའི་
རིགས་ཀྱི་སྐྱེ་རིགས་ཡན་གར་བ་ཞིག་ཡིན་པས། ཁོ་ཚོས་དེ་བས་ཀྱང་བཟོད་སྒོམ་དང་གུ་ཡངས་
བྱེད་སྲིད་དམ། དེའི་རྐྱེན་གྱིས་ཤེས་མི་དང་ནེ་ཨན་ཏི་ཐི་པ་གཉིས་གདོང་ཐུག་པའི་དུས་སྐབས་
དེར། ལོ་རྒྱུས་ཐོག་ཐེངས་དང་པོར་ཆེས་ཚབས་ཆེ་བའི་རིགས་རྒྱུད་གཙང་བཟོའི་ལས་འགུལ་ཞིག་
བྱུང་ཡོད་ལོས་ཆེ། ནེ་ཨན་ཏི་ཐི་པ(མི་རྒྱུད་གཞན་པ་དག)ལ་དངོས་གནས་དོན་དག་ཅི་བྱུང་
བ་དེས། ལོ་རྒྱུས་ཐོག་འཆར་སྣང་རྣམ་པ་སྣ་ཚོགས་ཤིག་འབྱུང་བར་བྱས་ལ། གལ་སྲིད་ཤེས་མི་ལས་
གཞན་ནེ་ཨན་ཏི་ཐི་པ་དང་ཏན་ཉི་སཱོ་ཝ་པ་ཡང་དུས་ད་ལྟའི་བར་འཚོ་གནས་བྱས་ཡོད་པའི་
དབང་དུ་བཏང་ན། འཛམ་གླིང་འདི་དངོས་གནས་ཇི་འདྲ་ཞིག་ཡིན་ནམ། གལ་ཏེ་གོ་ལ་འདིའི་
སྟེང་ན་དུས་མཉམ་དུ་མིའི་རིགས་ཀྱི་སྐྱེ་རིགས་མི་འདྲ་བ་དུ་མ་ལྷན་དུ་གནས་ཡོད་ཚེ། ང་རང་ཚོ་
ལ་ཡོད་པའི་རིག་གནས་དང་སྤྱི་ཚོགས། ཆབ་སྲིད་སྒྲིག་གཞི་ག་འདྲ་ཞིག་ཡིན་ནམ། དཔེར་ན། ཆོས་
ལུགས་དད་མོས་ག་འདྲ་ཞིག་ཡིན་ནམ། 《དམ་པའི་གསུང་རབ》ཏུ་ནེ་ཨན་ཏི་ཐི་པ་རྣམས་ལ་
ཡང་ཤེས་མི་དང་འདྲ་བར་རྣམ་ཤེས་ཡོད་ཅེས་སྨྲ་སྲིད་དམ། ཡེ་ཤུ་ཡིས་རང་ཉིད་བློས་བཏང་ནས་
ཏན་ཉི་སཱོ་ཝ་པའི་སྡིག་པ་འདག་པར་བརྩོན་སྲིད་དམ། ཡང་ན《ཁུ་རན་གསུང་རབ》ཏུ་མིའི་
རིགས་ཀྱི་སྐྱེ་རིགས་མ་ལུས་པ་ལ་ཕྱོགས་རིས་ཆ་ཙམ་ཡང་མ་མཆིས་པར་བདེ་བ་ཅན་དུ་དེ་དག་
ལ་ཡང་ས་མིག་ཅིག་སྟེར་སྲིད་དམ། ཁུང་ཙིས་ང་ཚོས་ཀྱང་སྐྱེས་བུ་དམ་པས་མི་བུ་ཀུན་ལ་བྱམས་
དགོས་ཟེར་ནས། ནེ་ཨན་ཏི་ཐི་པ་དང་ཏན་ཉི་སཱོ་ཝ་པ་ལ་ཡང་བྱམས་སེམས་བཅངས་སྲིད་དམ།
ནེ་ཨན་ཏི་ཐི་པ་ཡང་རོམ་གྱི་དམག་དཔུང་དུ་ཞུགས་སྲིད་དམ། ཡང་ན་ཀྲུང་གོ་གོང་
མའི་སྲིད་གཞུང་ལ་སྲི་ཞུ་བསྒྲུབ་སྲིད་དམ། ཨ་རིའི《རང་བཙན་བསྒྲགས་གཏམ》ཡིས་གསལ་
བསྒྲགས་དང་ཡིད་ཆེས་བརྟན་པོ་བཅངས་པའི་འགྲོ་བ་མི་ཐམས་ཅད་སྐྱེས་པ་ནས་བཟུང་འདྲ་
མཉམ་ཡིན་ཞེས་པ་དེ། མིའི་རིགས་ཀྱི་ཁོངས་སུ་གཏོགས་པའི་སྐྱེ་རིགས་མ་ལུས་པ་སྟོན་པ་ཡིན་
སྲིད་དམ། མར་ཁེ་སིས་མིའི་རིགས་ཀྱི་སྐྱེ་རིགས་ཐམས་ཅད་མཐུན་སྒྲིལ་བྱེད་དགོས་ཞེས་འབོད་སྐུལ་སྒྲོག་སྲིད་དམ།
འདས་པའི་ལོ་ངོ་ཁྲི་གསུམ་གྱི་ནང་ཚུན་དུ་ཤེས་མིས་རང་ཉིད་ནི་གོ་ལ་འདིའི་སྟེང་གི་འགྲོ་
བ་མིའི་སྐྱེ་རིགས་གཅིག་པུ་དེ་ཡིན་པར་རློམ་པ་གོམས་ལོབས་སུ་སོང་བས་ན། གཞན་རྣམས་
དང་ལེན་བྱེད་རྒྱུ་ཤིན་ཏུ་དཀའ། ཤེས་མི་ལ་མཚོན་ན་མིའི་རིགས་སུ་གྱུར་པའི་སྐྱེ་རིགས་གཞན་
མེད་པས། རང་ཉིད་ནི་ཁྱད་དུ་འཕགས་པ་ཞིག་ཡིན་པར་འདོད་སླ་བ་དང་། སེམས་སུ་རང་ཉིད་
དང་སྲོག་ཆགས་གཞན་པའི་ཁམས་སུ་བར་ཆོད་པའི་ཆུ་བོ་ཞིག་ཡོད་པར་འདོད་པ་རེད། དེ་ནས་
ཕྱིས་སུ་ཏར་ཝུན་གྱིས་ཤེས་མི་ཡང་སྐྱེ་རིགས་གཞན་པ་ཞིག་ལས་མ་འདས་ཞེས་པའི་ལྟ་བ་འདོན་
སྐབས། མི་ལ་ལ་ཁོང་ཁྲོའི་མེ་ལྕེ་དགུང་དུ་མཆེད་པ་ནང་བཞིན་རེད། ཐ་ན་ད་ལྟའི་དུས་ལ་སླེབས་
ནའང་མི་མང་པོ་ཞིག་ད་དུང་དེ་ལ་ཡིད་ཆེས་བྱེད་འདོད་མེད། གལ་ཏེ་ནེ་ཨན་ཏི་ཐི་པ་རྩ་མེད་དུ་
སོང་མེད་པའི་དབང་དུ་བཏང་ན། ང་ཚོས་ད་དུང་རང་ཉིད་ནི་སྲོག་ཆགས་གཞན་ལས་ཐུན་མིན་
མངོན་དུ་འཕགས་པའི་སྲོག་ཆགས་ཤིག་ཡིན་པར་རློམ་སྲིད་དམ། ཡང་ན་རྒྱུ་རྐྱེན་དེའི་དབང་གིས་
ང་ཚོའི་མེས་པོས་ད་གཟོད་ནྭེ་ཨན་ཏི་ཐི་པ་རྩ་མེད་དུ་བཏང་བ་ཡིན་སྲིད་དེ། ཤེས་མི་ལ་མཚོན་ན།
ནེ་ཨན་ཏི་ཐི་པ་དང་རང་ཉིད་ཀྱི་བར་འདྲ་བའི་ཆ་ཡོད་ནའང་། མི་འདྲ་བའི་ཆ་ཤིན་ཏུ་མང་བས་
བཟོད་ཐབས་བྲལ་བའི་རྐྱེན་དུ་གྱུར་པ་ཡིན་ཡང་སྲིད།
ཤེས་མི་རྣམས་ཉེས་ཅན་གྱི་གཏེ་བོ་ཡིན་རུང་མིན་རུང་། གང་ལྟར་ནམ་རྒྱུན་ཁོ་ཚོ་ཡུལ་གྲུ་
གསར་པ་ཞིག་ལ་སླེབས་མ་ཐག་ས་གནས་དེ་གའི་གཉུག་གནས་མི་རིགས་འཕྲལ་དུ་རྨེག་མེད་དུ་
བཏང་འགྲོ། ད་སྔ་ཉར་བའི་ལོ་རྒྱུས་ང་ཚོ་དང་དུས་སྐབས་ཆེས་ཉེ་བའི་སཱོ་ལོ་པའི་ཤུལ་རྗེས་ནི། 
ཧ་ལམ་ལོ་ངོ་ཁྲི་ལྔའི་ལོ་རྒྱུས་ཡོད་པ་དང༌། ཏན་ཉི་སཱོ་ཝ་པ་ནི་དེའི་ཕྱིས་སུ་མི་
འགྱངས་པར་མིང་གི་ལྷག་མར་གྱུར། ནྭེ་ཨན་ཏི་ཐི་པ་ལ་ཆ་བཞག་ན། ཧ་ལམ་ལོ་ངོ་ཁྲི་གསུམ་གྱི་
ཡར་སྔོན་དུ་ལོ་རྒྱུས་ཀྱི་གར་སྟེགས་དང་ཁ་བྲལ་བ་རེད། དེ་ནས་ལོ་ངོ་ཆིག་ཁྲི་ཉིས་སྟོང་གི་ཡ
སྔོན་ལ་མིའི་ཐུང་དང་གཉིས་སུ་མ་མཆིས་པའི་མིའི་རིགས་རྒྱུད་འདི་ཡང་ཧྥོ་ལའོ་རེ་
སི་གླིང་ཕྲན་སྟེང་ནས་གཏན་དུ་རྩ་སྟོངས་སུ་སོང་ཞིང་། ཁོ་ཚོས་རུས་པ་དང་རྡོ་
ཆས། ང་ཚོའི་ལུས་ན་ཡོད་པའིDNAཉུང་ཤས་ཤིག ད་དུང་འགྲེལ་ཐབས་བྲལ་བའི་གསང་བ་མང་
པོ་ཞིག་མ་གཏོགས་ཤུལ་དུ་ཅི་ཡང་བཞག་མེད། ཁོ་ཚོ་གཏན་དུ་བྲལ་བ་ནས་བཟུང་ང་ཚོ་ཤེས་མི་
ཡང་ཆེས་མཐའ་མཇུག་གི་མིའི་རིགས་ཀྱི་སྐྱེ་རིགས་སུ་གྱུར་པ་རེད།
དེས་ན་མཐར་ཤེས་མི་རྣམས་རྣམ་པར་རྒྱལ་བའི་ཐབས་ཤེས་ཅི་ཡིན་ནམ། ང་ཚོ་ཅིའི་ཕྱིར་
འཕྲལ་མ་ཉིད་དུ་ཁ་ཐག་རིང་ཞིང་སྣོད་བཅུད་མི་འདྲ་བའི་ཡུལ་དུ་འཚོ་ཐུབ་པར་མ་ཟད། ད་
དུང་གཏན་སྡོད་བྱེད་ཐུབ་པ་ཡིན་ནམ། ང་ཚོས་ཇི་ལྟར་བྱས་ནས་མི་རྒྱུད་གཞན་པ་རྣམས་གོ་ལའི་
གར་སྟེགས་ལས་བདས་པ་ཡིན་ནམ། ཅིའི་ཕྱིར་སྟོབས་ཆེ་ཞིང་བློ་རིག་ལྡན་པ། གྲང་ངར་ལ་བཟོད་
བསྲན་ཐུབ་པའི་ནེ་ཨན་ཏི་ཐི་པས་ཀྱང་ཤེས་མིས་དམར་གསོད་ལ་འགོག་རྒོལ་བྱེད་མ་ཐུབ་པ་
ཡིན་ནམ། འདི་དང་འདི་ལ་སོགས་པའི་འབྲེལ་ཡོད་ཀྱི་གནད་དོན་ལ་མུ་མཐུད་ནས་རྩོད་པ་བྱེད་
ངེས་ཀྱང་། མིག་སྔར་ཆེས་ཡང་དག་པར་མཐོང་བའི་ལན་ནི། ཏག་ཏག་ཤེས་མིར་ཕན་ཚུན་འབྲེལ་
འདྲིས་བྱེད་སྤྱད་ཐུན་མོང་མ་ཡིན་པའི་སྐད་ཆ་ཞིག་ཡོད་པས། ད་གཟོད་གོ་ལ་ཧྲིལ་པོར་དབང་བསྒྱུར་བྱས་སོ་ཞེས་པ་དེའོ། །

ས་བཅད་གཉིས་པ།
བློ་གྲོས་ཀྱི་ལྗོན་པ།

ས་བཅད་དང་པོའི་ནང་དུ་ཤེས་མི་ལོ་ངོ་འབུམ་གཅིག་གི་ཡར་སྔོན་ནས་ཨ་ཧྥེ་རི་ཁའི་ཤར་
ཕྱོགས་སུ་སླེབས་པ་གླེང་ཟིན་ཞིང་། ཧ་ལམ་ལོ་ངོ་ཁྲི་བདུན་གྱི་ཡར་སྔོན་ལ་ད་གཟོད་ས་གནས་
གཞན་ལ་གནས་སྤོ་བྱས་པས་མི་རྒྱུད་གཞན་པའི་སྐྱེ་རིགས་མཐའ་དག་རྩ་མེད་དུ་
བཟོས་པ་རེད། ཡ་ཐོག་གི་ལོ་ངོ་ཁྲི་ཕྲག་དུ་མའི་ཡར་སྔོན་གྱི་ཤེས་མིའི་གཟུགས་བྱད་ད་ལྟའི་ང་
ཚོ་དང་ཤིན་ཏུ་མཚུངས་ཤིང་ཀླད་པའི་ཤོང་ཚད་ཀྱང་ཧ་ལམ་འདྲ་མཉམ་ཡིན་མོད། ཁོ་ཚོར་མི་
རྒྱུད་གཞན་པའི་སྐྱེ་རིགས་དང་བསྡུར་ན་ནུས་སྟོབས་ཁྱད་པར་བ་གང་ཡང་མེད་པ་དང་། ཧ་ལས་
དགོས་པའི་དམིགས་བསལ་གྱི་ལག་ཆ་ཡང་མེད་པར་མ་ཟད། ཐ་ན་དམིགས་བསལ་གྱི་འཇོན་ནུས་ཀྱང་གང་ཡང་མེད།
དོན་དངོས་སུ་ཤེས་མི་དང་ནེ་ཨན་ཏི་ཐི་པ་གཉིས་ཐེངས་དང་པོར་གདོང་གཏུག་དུས། རྒྱལ་
ཁ་ལེན་མཁན་སྔར་བཞིན་ནེ་ཨན་ཏི་ཐི་པ་ཡིན་ལུགས་གསལ། ཧ་ལམ་ལོ་ངོ་འབུམ་གཅིག་གི་ཡར་
སྔོན་ལ། ཤེས་མི་ཁྱུ་ཁ་ཤས་བྱང་ཕྱོགས་སུ་གནས་སྤོས་ནས་ས་དབུས་རྒྱ་མཚོའི་ཤར་རྒྱུད་དུ་སླེབས་
ཏེ་ནེ་ཨན་ཏི་ཐི་པའི་ཡུལ་ལ་བཙན་འཛུལ་བྱས་ན་ཡང༌། མཐར་ཡུལ་དེ་དག་མངའ་འོག་ཏུ་བསྡུ་
མ་ནུས། དེས་ན་ཁོ་ཚོ་ཕམ་པའི་རྒྱུ་རྐྱེན་ཡུལ་དེ་གར་གནས་པའི་མི་རྒྱུད་རྣམས་སྟོབས་ཤུགས་ཆེ་
དྲགས་པའམ་ནམ་ཟླ་གྲང་ངར་ཆེ་བ། ཡང་ན་ཡུལ་དེ་གའི་གནོད་འབུ་ལ་མ་བཟོད་པ་སོགས་གང་
རུང་ཞིག་ཡིན་སྲིད། རྒྱུ་རྐྱེན་གང་ཡིན་རུང་གང་ལྟར་མཐར་གཉའ་ཆག་ཉམས་ཤོར་ངང་ཕྱིར་མི་
ལོག་ཀ་མེད་བྱུང༌། དེ་བཞིན་དུ་ནེ་ཨན་ཏི་ཐི་པ་ནི་སྔར་བཞིན་ཨེ་ཤ་ཡ་དབུས་མའི་བཙན་བདག་ཏུ་གྱུར་ཡོད།
ཤེས་མིའི་ཕྱིའི་འཇོན་ནུས་ཐད་བསྔགས་འོས་པ་ཅི་ཡང་མེད་གཤིས། ཆེད་མཁས་པས་ཚོད་
དཔག་བྱས་པ་ལྟར་ན། ཤེས་མི་འདི་དག་གི་ཀླད་ཆེན་ནང་ཁུལ་གྱི་གྲུབ་ཚུལ་ད་དུང་ང་ཚོ་དང་
ཁྱད་པར་ཆེན་པོ་ཡོད་པར་འདོད་ཅིང་། ཕྱི་ཚུལ་ནས་བལྟས་ན་ང་ཚོ་དང་ཤིན་ཏུ་མཚུངས་མོད།
མྱོང་རྟོགས་ཀྱི་ནུས་པ(སློབ་སྦྱོང་དང་ཡིད་འཛིན། འབྲེལ་འདྲིས) ལ་སྔར་བཞིན་ཚད་བཀག་
ཆེན་པོ་ཐེབས་ཡོད། ཡང་གཅིག་བཤད་ན། ཡ་ཐོག་གི་ཤེས་མིར་རྒྱ་སྐད་བཤད་དུ་འཇུག་པའམ་
མར་ཁེ་སི་རིང་ལུགས་ཀྱི་ལྟ་བ་དང་ལེན་བྱེད་དུ་འཇུག་པ། ཡང་ན་འཕེལ་འགྱུར་རྣམ་བཤད་ཤེས་
སུ་འཇུག་བསམ་པ་ནི་ཕལ་ཆེར་ཆུ་ཟླ་སྤར་འཛིན་བྱེད་པ་ལས་མ་འདས། དུས་མཚུངས་སུ་ང་ཚོས་
ཀྱང་ཁོ་ཚོའི་སྐད་ཆ་སྦྱོང་འདོད་པ་དང་། བསམ་པའི་འཁྱེར་སོ་ལ་རྒྱུས་ལོན་བྱེད་བསམ་ན་ཧ་ལམ་
དཀའ་ངལ་ཆེན་པོར་འཕྲད་ངེས་རེད།
འོན་ཀྱང་ཕྱིས་སུ་ལོ་ངོ་ཁྲི་བདུན་གྱི་གོང་རོལ་ལ་སླེབས་དུས། ཤེས་མི་ནི་ཚེ་གཅིག་ལ་ལུས་
གཉིས་བླངས་པ་ལྟ་བུར་གྱུར། ཧ་ལམ་དུས་སྐབས་དེར་ཤེས་མིས་ཐེངས་གཉིས་པར་ཨ་ཧྥེ་རི་ཁ་
ནས་ཕར་རྒོལ་བྱས། ཐེངས་འདིར་ཁོ་ཚོས་ནེ་ཨན་ཏི་ཐི་པ་དང་མིའི་རིགས་ཀྱི་སྐྱེ་རིགས་གཞན་པ་
མཐའ་དག་ཨེ་ཤ་ཡ་དབུས་མ་ནས་ཕར་བདས་པར་མ་ཟད། ཐ་ན་གོ་ལ་འདིའི་སྟེང་ནས་དེ་དག་
མིང་གི་ལྷག་མ་ཙམ་ཡང་མེད་པར་བྱས། དེ་ནས་རིང་པོ་མ་ལོན་པར་ཤེས་མིའི་མངའ་རིས་ཡོ་
རོབ་ནས་ཨེ་ཤ་ཡ་ཤར་མ་ལ་གཏུགས། ཧ་ལམ་ལོ་ངོ་ཁྲི་བཞི་དང་སྟོང་ལྔའི་གོང་རོལ་ལ། ཐབས་
ཤེས་གང་ཞིག་སྤྱད་པ་མི་ཤེས་ནའང་། གང་ལྟར་ཁོ་ཚོས་རྒྱ་མཚོ་འཕྲེད་དུ་བཅད་ནས་མིའི་རིའི་རིགས་
ཀྱི་རྐང་རྗེས་ཕབ་མ་མྱོང་བའི་ཨོ་སི་ཁྲུ་ལི་ཡའི་སྐམ་ས་ཆེན་པོར་སླེབས། ཡང་ཧ་ལམ་ལོ་ངོ་ཁྲི་
བདུན་ནས་ཁྲི་གསུམ་གྱི་ནང་ཚུན་དུ་ཤེས་མིས་མཚོ་གྲུ་དང་སྒྲོན་མེ། མདའ་གཞུ། ད་དུང་གོན་པ་
འཚེམ་བྱེད་ཀྱི་ཁབ་སོགས་གསར་གཏོད་བྱས། ངེས་པ་དོན་གྱི་སྒྱུ་རྩལ་ལམ་ནོར་བུ་རུ་བསྔགས་
ཆོག་པའི་དངོས་རྫས་དང་པོ་ནི་ལོ་ངོ་ཁྲི་ཕྲག་དུ་མ་འདིའི་ནང་ལ་གཞི་ནས་བྱུང་ཞིང༌།དུས་
མཚུངས་སུ་ཁུངས་བཙུན་པའི་བདེན་དཔང་ལས་སྐབས་དེར་ཆོས་ལུགས་དང་། ཚོང་ལས། སྤྱི་
ཚོགས་ཀྱི་གྲལ་རིམ་ཡོད་པའང་ར་སྤྲོད་བྱུང་ཡོད།
ཞིབ་འཇུག་པ་མང་ཆེ་ཤོས་ཀྱིས་ཤེས་མི་ལ་སྔ་ན་མེད་པའི་གྲུབ་འབྲས་ཆེན་པོ་བྱུང་བའི་རྒྱུ་
མཚན་ནི། ཤེས་མིའི་མྱོང་རྟོགས་ནུས་པའི་ཐད་ནས་གསར་བརྗེ་རང་བཞིན་གྱི་འཕེལ་རྒྱས་བྱུང་བ་
ལ་རག་ལས་པར་ཡིད་ཆེས་བྱེད་བཞིན་ཡོད། ཆེད་མཁས་པས་བཞེད་དགོངས་ལྟར་ན། ནེ་ཨན་
ཏི་ཐི་པའི་མི་རྒྱུད་རྩ་མེད་དུ་བཏང་པ་དང༌། ཨོ་སི་ཁྲུ་ལི་ཡའི་སྐམ་ས་ཆེན་མོར་གནས་སྤོ་བྱས་
པ། ཧྲི་ཐེ་ཏི་བྲག་ཕུག་གི་བརྐོས་རིས་རྐོ་མཁན་བཅས་ཀྱི་ཤེས་མི་ནི། ང་
ཚོ་དང་འདྲ་བར་རིག་པ་རྣོ་ཞིང་གསར་གཏོད་བྱེད་ཤེས་ལ། ཚོར་བའང་སྐྱེན་པོ་ཡོད་པར་སྨྲ། ང་
ཚོས་རྟོགས་པའི་བྱ་དངོས་མཐའ་དག་ཁོ་ཚོ་ལ་ཕར་བསླབ་ཆོག་སྟེ། 《ཨེ་ལི་སི་རྨི་ལམ་དུ་ལྷ་ཡུལ་
ཉུལ་བའི་གཏམ་རྒྱུད》ཀྱི་བྱུང་རིམ་དང་ཚད་རྡུལ་དངོས་ལུགས་ཀྱི་རྙོག་
འཛིང་ལྡན་པའི་གཞུང་ལུགས་སོགས་གང་ཡིན་རུང་བསླབ་ཆོག་པ་དང༌། དེ་བཞིན་དུ་ཁོ་ཚོས་
འཇིག་རྟེན་འདི་ལ་ལྟ་སྟངས་ཇི་འདྲ་བཟུང་བ་དང་གོ་བ་ཇི་ལྟར་ལེན་པ་སོགས་ཀྱང་ང་ཚོ་ལ་བཤད་རིགས་སོ། །
ཧ་ལམ་ལོ་ངོ་ཁྲི7ནས་ཁྲི3གོང་རོལ་ལ། བསམ་གཞིགས་བྱེད་སྟངས་དང་འབྲེལ་འདྲིས་བྱེད་
ཐབས་གསར་པ་ཞིག་བྱུང་བའི་མིང་ལ་མྱོང་རྟོགས་གསར་བརྗེ་ཟེར་ཞིང་། དེས་ན་མྱོང་རྟོགས་
གསར་བརྗེ་བྱུང་བའི་རྒྱུ་མཚན་ཅི་ཡིན་ནམ་ཞེ་ན། དེ་ནི་ང་ཚོས་ཀྱང་རྟོགས་ཐབས་བྲལ། ཡིན་
ནའང་ཡོངས་ཁྱབ་ཀྱིས་ཁས་འཆེ་བའི་གཞུང་ལུགས་ལྟར་ན། ཐེངས་ཤིག་སྟེས་དབང་གི་གཞི་རྒྱུ་
ཐོལ་འགྱུར་བྱུང་སྟེ་ཤེས་མིའི་ཀླད་ཆེན་ནང་ཁུལ་གྱི་གྲུབ་ཚུལ་ལ་འཕོ་འགྱུར་བྱུང་ནས་ཁོ་ཚོར་སྔ་
ན་མེད་པའི་ཐབས་ལམ་ཞིག་བརྒྱུད་དེ་བསམ་གཞིག་དང༌། རྣམ་པ་གསར་པའི་སྐད་བརྡ་ཞིག་ལ་
བརྟེན་ནས་ཕན་ཚུན་ལ་འབྲེལ་འདྲིས་བྱེད་དུ་བཅུག ཐེངས་འདིའི་ཐོལ་འགྱུར་ནི་ཧ་ལམ《དམ་
པའི་གསུང་རབ》ཁྲོད་ན་བརྗོད་བཞིན་པའི་བློ་གྲོས་ཀྱི་ལྗོན་པ་དེའི་འབྲས་བུ་ཟོས་པ་ལྟ་བུར་གྱུར།
དེས་ན་ཅིའི་ཕྱིར་ཐོལ་འགྱུར་འདི་ཤེས་མི་ཁོ་ནའིDNAཁྲོད་མ་གཏོགས་ནེ་ཨན་ཏི་ཐི་པའིDNAརུ་
མ་བྱུང་བ་ཡིན་ནམ་ཞེ་ན། ང་ཚོས་མིག་སྔར་དེ་ནི་སྟེས་དབང་ཞིག་རེད་ཟེར་ན་མ་གཏོགས་
ཐབས་གཞན་མེད། མཚམས་འདི་ནས་གལ་ཆེ་བ་ནི། ཐོལ་འགྱུར་གྱི་རྒྱུ་རྐྱེན་མ་ཡིན་པར་དེས་
བསྐྱེད་པའི་མཇུག་འབྲས་རེད། ཤེས་མིའི་སྐད་བརྡ་གསར་པ་ལ་ཡང་སྙིང་དམིགས་བསལ་གྱི་ཁྱད་
ཆོས་ག་འདྲ་ཞིག་མངའ་བས་ད་གཟོད་གོ་ལ་ཧྲིལ་པོར་དབང་བསྒྱུར་ཐུབ་སོང་བ་ཡིན་ནམ་ཞེ་ན།
ཤེས་མིའི་སྐད་བརྡ་ནི་འཇིག་རྟེན་སྟེང་གི་སྐད་བརྡ་ཁོ་ན་ཡང་མ་ཡིན་ཏེ། སྲོག་ཆགས་གང་
དང་གང་ཡིན་རུང་དེ་དག་ལའང་སྐད་བརྡ་རེ་ཡོད་ཅིང་། སྦྲང་མ་དང་གྲོག་མ་སོགས་འབའ་འབུ་
འདི་དག་གིས་ཀྱང་ཧ་ཅང་ཞིབ་ཚགས་དང་རྙོག་འཛིང་ལྡན་པའི་འབྲེལ་འདྲིས་བྱེད་ཐབས་ལ་
བརྟེན་ནས་ཕན་ཚུན་ལ་རྒུམ་བུ་གར་ཡོད་ཀྱི་བརྡ་གཏོང་ཐུབ། ཐ་ན་ཤེས་མིའི་སྐད་བརྡ་ནི་ཆེས་
ཐོག་མར་བྱུང་བའི་སྐད་བརྡ་ཡང་མིན་ཏེ། སྲོག་ཆགས་མང་ཆེ་ཤོས(སྤྲ་རིགས་དང་སྤྲེའུ་རིགས་
ཚང་མ་ཚུད།) ཀྱིས་སྒྲ་ལྡན་སྐད་བརྡ་སྤྱོད་ཤེས་པ་རེད། དཔེར་ན། བོད་སྤྲེལ་གྱིས་བརྡ་
རྒྱག་སྟངས་རྣམ་པ་སྣ་ཚོགས་ལ་བརྟེན་ནས་དོན་མི་འདྲ་བ་སྟོན་བཞིན་ཡོད། སྲོག་ཆགས་ཆེད་
མཁས་པས་ཞིབ་འཇུག་བྱས་པ་ལྟར་ན། བོད་སྤྲེལ་གྱི་སྐད་བརྡ་ཆེ་གེ་མོ་ཞིག་གིས་སེམས་ཆུང་བྱོས།
གླག་ཐོན་ཐལ་ཞེས་པ་མཚོན་ཞིང་། ཡང་གོང་གི་སྒྲ་དེ་ཅུང་ཟད་བསྒྱུར་ཚེ། སེམས་ཆུང་བྱོས། སེང་
གེ་ཐོན་ཐལ་ཞེས་པ་མཚོན། ཞིབ་འཇུག་པས་ཕབ་ལེན་བྱས་པའི་སྒྲ་སྔ་མ་དེ་བོད་སྤྲེལ་ཁྱུ་ཞིག་
གི་ཉེ་སར་གཏོང་དུས། བོད་སྤྲེལ་རྣམས་ཀྱིས་དེ་མ་ཐག་སྐབས་དེའི་བྱ་སྤྱོད་མཐའ་དག་མཚམས་
བཞག་སྟེ། དངངས་སྐྲག་གིས་ནམ་མཁར་ལྟ་བར་བྱེད། དེ་བཞིན་དུ་ཡང་གོང་གི་སྤྲེལ་ཁྱུའི་གམ་
ནས་སྒྲ་ཕྱི་མ་དེའི་གཏོང་དུས། ཁོ་ཚོ་འཕྲལ་མར་སྡོང་མགོར་འགོས་འགྲོ་བ་རེད། ཤེས་མིས་འདོན་
ནུས་པའི་སྒྲ་བོད་སྤྲེལ་ལས་མང་ནའང་། གླང་ཆེན་དང་ཆུ་སྲིན་ཡང་ཁོ་ཚོ་ལས་དམན་པ་མ་ཡིན་
ཏེ། ཨའེ་དབྱིན་སི་ཐན་གྱིས་འདོན་ནུས་པའི་སྒྲ་མཐའ་དག་ནེ་ཙོས་འདོན་ཐུབ་པར་མ་ཟད། ད་
དུང་ལག་འཕྲིན་གྱི་དྲིལ་སྒྲ་དང་། སྒོ་རྒྱག་པའི་སྒྲ། ཉེན་བརྡའི་འཛེར་སྐད་སོགས་ཀྱང་ལད་མོ་བྱེད་
ཤེས་པ་རེད། ཨའེ་དབྱིན་སི་ཐན་ཕྱོགས་མང་པོ་ཞིག་ནས་ནེ་ཙོ་ལས་འཇོན་མོད། འོན་ཀྱང་སྐད་
བརྡའི་ཐད་ནས་ནེ་ཙོའི་དོ་ཟླར་གཏན་ནས་མི་ཡོང་། དེས་ན་མིའི་རིགས་ཀྱི་སྐད་བརྡ་འདིར་ཡང་
སྙིང་དམིགས་བསལ་གྱི་ཆ་གང་ཞིག་མཆིས་སམ།
རྒྱུན་པར་མཐོང་བའི་གཞུང་ལུགས་ལྟར་ན། མིའི་རིགས་ཀྱི་སྐད་བརྡ་ནི་ཆེས་སྟབས་བདེ་
ཡིན་པར་འདོད་དེ། འུ་ཅག་གིས་ཚད་ཡོད་པའི་སྒྲ་འགའ་མ་གཏོགས་འབྱིན་མི་ནུས་ན་ཡང༌། དེ་
དག་སྡེབ་སྒྲིག་བྱས་ཚེ་བགྲང་ལས་འདས་པའི་ཚིག་གྲུབ་འབྱུང་ཞིང་ཚིག་གྲུབ་རེ་རེའི་ནང་དོན་
མི་འདྲ་བ་ལ་བརྟེན་ནས་བསྡུ་ལེན་དང་གསོག་འཇོག འབྲེལ་འདྲིས་ཐད་ལ་ཧ་ལས་དགོས་པའི་ཆ་
འཕྲིན་ཡོད་པས། ང་ཚོས་ཁོ་ར་ཁོར་ཡུག་ལ་ཡང་རྒྱུས་ལོན་བྱས་ཆོག་པ་རེད། བོད་སྤྲེལ་གྱིས་རོགས་
པ་རྣམས་ལ་སེམས་ཆུང་བྱོས། སེང་གེ་ཐོན་ཐལ་ཞེས་བརྡ་རྒྱག་པ་ཁོ་ན་ཙམ་རེད། འོན་ཀྱང་ད་
ལྟའི་མིའི་རིགས་ཀྱིས་རང་གི་གྲོགས་པོ་ལ། དེ་རིང་སྔ་དྲོར་ཉེ་འགྲམ་གྱི་ཆུ་འགྲམ་ན་སེང་གེ་ཁྱུ་ཞིག་
གིས་འབྲོང་ཁྱུ་ཞིག་བདའ་བཞིན་པ་རིག་ཚུལ་བཤད་ཐུབ་པར་མ་ཟད། ད་དུང་ས་གནས་གསལ་
པོ་དང་ཐ་ན་གནས་དེར་བགྲོད་སའི་ལམ་ཕྲན་ག་ཚོད་ཡོད་པའང་བཤད་ཐུབ། གནས་ཚུལ་གསལ་
པོ་འདི་དག་ཤེས་རྗེས། ཚོ་པའི་ཁོངས་མི་རྣམས་ལྷན་དུ་ཚོགས་ཏེ་ཇི་ལྟར་བྱས་ནས་ཆུ་ཁ་དེར་སོང་
སྟེ་སེང་གེ་ཕར་བདས་ནས་འབྲོང་ཤ་རང་ལ་ཐོབ་པར་གྲོས་བསྡུར་བྱ་ངེས་རེད།
གཞུང་ལུགས་རིགས་གཉིས་པས་ཀྱང་མིའི་རིགས་ཀྱི་སྐད་བརྡ་ནི་འཛམ་གླིང་གི་ཆ་
འཕྲིན་སྐོར་འབྲེལ་འདྲིས་བྱེད་སྟངས་ཤིག་ཡིན་པ་ཁས་འཆེ་མོད། ཆེས་འགངས་ཆེ་བའི་ཆ་
འཕྲིན་ནི་སེང་གེ་དང་འབྲོང་གི་སྐོར་མ་ཡིན་པར། དེ་ནི་མིའི་རིགས་རང་ཉིད་ཀྱི་སྐོར་རེད། ང་
ཚོའི་སྐད་ཆ་འཕེལ་རྒྱས་བྱུང་ནས་ཉོག་གཏམ་འཆད་བྱེད་ཀྱི་ལག་ཆར་གྱུར། གཞུང་ལུགས་འདི་
ལ་གཞིགས་ན། ཤེས་མི་ཡང་གཙོ་བོ་སྤྱི་ཚོགས་རང་བཞིན་གྱི་སྲོག་ཆགས་ཤིག་ཡིན་ཞིང་། སྤྱི་
ཚོགས་མཉམ་ལས་ནི་ང་ཚོ་འཚོ་གནས་དང་སྐྱེ་འཕེལ་འབྱུང་བའི་གནད་དམ་པ་དེ་ཡིན། མི་
སྒེར་ཞིག་ལ་ཆ་བཞག་ན་སེང་གེ་དང་འབྲོང་གར་ཡོད་རྟོགས་པ་ཙམ་གྱིས་མི་ཆོག་པ་དང༌།
ལྷག་པར་དུ་རང་གི་ཚོ་པའི་ནང་དུ་མི་སུ་ཆེས་སུན་པོ་བཟོ་མཁན་ཡིན་པ་ཤེས་དགོས་ལ། སུ་
དང་སུ་གཉིས་དགའ་རོགས་ཡིན་པ། སུ་གཞུང་རྒྱུད་དྲང་བ། ཡང་སུ་ཁྲམ་པ་ཡིན་པ་སོགས་ཤེས་འདོད་པ་དེ་རེད།
མི་བཅུ་ཕྲག་ཁ་ཤས་མ་གཏོགས་མེད་པའི་དབང་དུ་བཏང་ནའང་དུས་ངེས་མེད་ལ་ཁོ་
ཚོའི་འབྲེལ་འདྲིས་ལ་འགྱུར་ལྡོག་བྱུང་ཡོད་མེད་ཀྱི་གནས་ཚུལ་ཤེས་དགོས་ཚེ། གསོག་ཉར་བྱེད་
དགོས་པའི་དགོས་ངེས་ཀྱི་ཆ་འཕྲིན་གྲངས་ཀ་ཧ་ལས་དགོས་པའི་ཚོད་དུ་འདུག (གལ་ཏེ་མི་ལྔ་
བཅུ་ཡོད་པའི་ཚོ་པ་ཞིག་ཡིན་པའི་དབང་དུ་བཏང་ན། མི་གཉིས་རེ་སྡེབ་སྒྲིག་བྱེད་སྟངས་ལའང་
རིགས1225ཡོད་པ་དང་། དེ་བས་རྙོག་འཛིང་ལྡན་པའི་སྤྱི་ཚོགས་གཞན་ཞིག་སྡེབ་སྒྲིག་བྱ་དགོས་
ཚེ་གྲངས་ཀ་བགྲང་གིས་མི་ལངས།)སྤྲ་རིགས་ཐམས་ཅད་འདི་ལྟ་བུའི་སྤྱི་ཚོགས་གནས་ཚུལ་ལ་
མོས་པ་ཆེན་པོ་ཡོད་ཀྱང་ཁོ་ཚོ་ལ་ནུས་པ་ཐོན་པའི་ལབ་གླེང་བྱེད་སྤྱད་ཀྱི་སྐད་ཆ་འཐུས་སྒོ་ཚང་
བ་ཞིག་མེད། ནེ་ཨན་ཏི་ཐི་པ་དང་ཡ་ཐོག་གི་ཤེས་མི་གཉིས་ཀྱིས་ཀྱང་དུས་སྐབས་ངེས་ཅན་ཞིག་
ལ་རྒྱབ་ལོགས་ནས་ཕན་ཚུན་ལ་ངན་སྨྲས་བྱེད་ཐབས་མེད་པར་ལུས་ཡོད་ངེས། ཡིན་ནའང་། མི་
སྐོར་ཞིག་ལྷན་དུ་འཛོམས་ནས “འཁྱལ་གཏམ”བཤད་རྒྱུའི་དོན་དག་འདི་ནི་ཤིན་ཏུ་
གལ་ཆེན་ཞིག་ཡིན། ཧ་ལམ་ལོ་ངོ་ཁྲི་བདུན་གྱི་ཡར་སྔོན་ལ། དེང་གི་ཤེས་མིར་སྐད་བརྡའི་ནུས་
རྩལ་གསར་པ་ཞིག་བྱུང་ཡོད་པས། ཁོ་ཚོས་ཆུ་ཚོད་ཁ་ཤས་ལ་ལབ་གླེང་བྱེད་ཐུབ། སྐབས་འདི་ནས་
བཟུང་སྟེ་ཁོ་ཚོས་རང་གི་ཚོ་པའི་ནང་གི་མི་གང་དག་ལ་བློ་གཏད་ཆོག་པ་གསལ་པོ་རྟོགས་ཐུབ་
པས། ཚོ་པའི་གཞི་རྒྱ་ཆེ་རུ་བསྐྱེད་ཆོག་ཅིང་། ཤེས་མིའི་ཁྲོད་དུ་སྔར་ལས་ཞིབ་ཚགས་ཆེ་ཞིང་རྙོག་
འཛིང་ལྡན་པའི་མཉམ་ལས་རྣམ་པ་འཕེལ་རྒྱས་སུ་ཕྱིན་ཡོད།
“འཁྱལ་གཏམ་གཞུང་ལུགས”འདི་གོ་མ་ཐག་མདོ་མེད་དོན་མེད་ཀྱི་
གཏམ་དང་འདྲ་མོད། འོན་ཀྱང་ཞིབ་འཇུག་གྲུབ་འབྲས་འབོར་ཆེན་གྱིས་ལྟ་ཚུལ་འདི་ལ་བདེན་
དཔང་ར་སྤྲོད་བྱས་ཡོད། དེང་གི་དུས་འདིར་ཡང་། འབྲེལ་འདྲིས་མང་ཆེ་བ་ནི(གློག་རྡུལ་ཡིག་
ཟམ་དང་། ཁ་པར། ཚགས་པར་གྱི་ཆེད་བསྒྲིགས་ལེ་ཚན་གང་ཡིན་རུང་། )སྔར་བཞིན་འཁྱལ་
གཏམ་ཡིན། འདི་ནི་ང་ཚོ་ལ་མཚོན་ན་ཆེས་རྒྱུན་ལྡན་གྱི་དོན་དག་ཅིག་ལས་ཅི་ཡང་མིན་པ་དང༌།
ཧ་ལམ་ང་ཚོའི་སྐད་ཆ་འདི་འཁྱལ་གཏམ་གྱི་ཆེད་དུ་བྱུང་བ་དང་ཀུན་ནས་མཚུངས། ཉིད་ཀྱིས་
བསམ་ན་ལོ་རྒྱུས་ཐད་ཀྱི་དགེ་རྒན་ཆེན་མོ་སྐོར་ཞིག་གིས་ལྷན་དུ་གུང་ཇ་འཐུང་དུས། འཛམ་གླིང་
འཁྲུག་ཆེན་དང་པོ་བྱུང་བའི་རྒྱུ་རྐྱེན་སྐོར་བགྲོ་གླེང་བྱེད་ཀྱིན་ཡོད་པར་འདོད་པ་དང་། ཉིང་རྡུལ་
དངོས་ལུགས་རིག་པའི་ཚན་རིག་པ་རྣམས་གྲོས་ཚོགས་མཚམས་སུ་མལ་གསོས་ནས་ཇ་འཐུང་
སྐབས་བགྲོ་གླེང་བྱེད་བཞིན་པ་ནི་ཁཱ་ཁུ་རེད་སྙམ་སྲིད། དངོས་གནས་སྐབས་རེར་དེ་
འདྲའི་སྐོར་ནས་གཏམ་གླེང་བྱེད་སྲིད་མོད། དོན་དངོས་སུ་དུས་ཚོད་མང་ཆེ་ཤོས་ལ་དགེ་རྒན་
ཆེན་མོ་ག་གེ་མོ་ཞིག་གིས་ཁྱོ་གས་འཆལ་སྤྱོད་བྱེད་པ་རྟོགས་པ་དང་། མི་གང་དག་སྡེ་ཁག་གི་ཀྲུའུ་
རེན་དང་གླིང་གཙོ་བྱེད་འདོད་ཡོད་པ། ཡང་ན་ལས་གྲོགས་ག་གེ་མོས་ཞིབ་འཇུག་གི་ཆེད་སྤྱོད་
མ་དངུལ་སྤྱད་ནས་རླངས་འཁོར་ཞིག་ཉོས་པ་སོགས་མདོ་ཟུངས་མེད་པའི་སྐད་ཆ་རྐྱང་རྐྱང་རེད།
འཁྱལ་གཏམ་དེ་དག་མང་ཆེ་ཤོས་དོན་དག་ངན་པ་ཡིན། དེས་ན་འཁྱལ་གཏམ་བཤད་མཁན་
འདི་དག་ནི་ཆེས་ཐོག་མར་དབང་ཆ་བཞི་པ་དབང་ཆ་བཞི་པ་ནི་ནུབ་ཕྱོགས་
སྤྱི་ཚོགས་ཁྲོད་གསར་འགྱུར་སྨྱན་སྦྱོར་གྱི་གོ་གནས་མཚོན་པའི་དཔེ་ཡིན། ] ལོངས་སུ་སྤྱོད་མཁན་
ཡིན་ཏེ། གསར་འགོད་པས་རྒྱུན་པར་སྤྱི་ཚོགས་ཀྱི་གསར་བྱུང་གནས་ཚུལ་སྤེལ་ཏེ། མང་ཚོགས་
གཡོ་འོག་ཏུ་མི་ཚུད་ཆེད་སྲུང་སྐྱོང་བྱེད་པ་དང་གཉིས་སུ་མ་མཆིས་སོ། །
གང་ལྟར་འཁྱལ་གཏམ་གཞུང་ལུགས་དང “ཆུ་ངོགས་ན་སེང་གེ་ཡོད་པའི” གཞུང་ལུགས་
གང་ཡིན་རུང༌། ཆ་ཤས་ཙམ་དོན་དངོས་ཡིན། ཡིན་ནའང་མིའི་རིགས་ཀྱི་སྐད་བརྡའི་ཐུན་མོང་
མ་ཡིན་པའི་བྱེད་ནུས་ནི། མི་དང་སེང་གེ་སྐོར་གྱི་ཆ་འཕྲིན་ཁོ་ན་ཙམ་མིན་པར། དེ་ནི་འཇིག་
རྟེན་ན་གཏན་ནས་མེད་པའི་བྱ་དངོས་ཀྱི་ཆ་འཕྲིན་སྐོར་བརྒྱུད་བསྒྲགས་བྱེད་རྒྱུ་དེ་རེད། ང་ཚོས་
ཤེས་གསལ་ལྟར་ན། ཤེས་མིའི་སྐད་བརྡ་ཁོ་ནས་ད་གཟོད་མཐོང་ཐོས་དང་ཐོགས་རེག་མ་མྱོང་
བའི་བྱ་དངོས་མཚོན་ཐུབ་པར་མ་ཟད། དངོས་གནས་དོན་དག་དེ་འདྲ་ཞིག་ལོས་ཡོད་སྙམ་པཞིག་འཆད་ཐུབ།
མྱོང་རྟོགས་གསར་བརྗེའི་རྗེས་ལ་ངག་རྒྱུན་དང་ལྷ་སྒྲུང་། ལྷ་དང་ཆོས་ལུགས་སོགས་རིམ་
བཞིན་བྱུང་ཞིང་། མི་དང་དུད་འགྲོ་གང་ཡིན་རུང་ཕལ་ཆེ་བས། “སེམས་ཆུང་བྱོས་སེང་གེ་ཐོན་
ཐལ” ཞེས་བརྡ་རྒྱག་ཤེས་མོད། འོན་ཀྱང་མྱོང་རྟོགས་གསར་བརྗེ་ཡི་རྗེས་ནས་བཟུང་། ཤེས་
མིས “སེང་གེ་ནི་ང་ཚོའི་སྲུང་མ་ཡིན” ཞེས་སྨྲ་ཤེས་པར་གྱུར། རྟོག་བཟོ་བྱས་པའི་བྱ་དངོས་བགྲོ་
གླེང་བྱ་རྒྱུ་ནི་མིའི་རིགས་ཀྱི་སྐད་བརྡའི་ཆེས་ཐུན་མོང་མ་ཡིན་པའི་བྱེད་ནུས་ཤིག་ཏུ་གྱུར།
ཕན་ཚུན་གཤིབ་བསྡུར་ཞིག་བྱས་ཚེ། ཤེས་མི་ཁོ་ནས་ད་གཟོད་དངོས་སུ་མེད་པའི་བྱ་
དངོས་ཀྱི་སྐོར་གཏམ་གླེང་བྱེད་ཐུབ་པ་དང་མི་སྲིད་པའི་བྱ་དངོས་ལ་ཡིད་ཆེས་པ་འདིར་མི་
མང་ཆེ་ཤོས་ཀྱིས་ཁས་འཆེ་བ་རེད། གལ་ཏེ་ཁྱོད་ཀྱིས་སྤྲེའུ་ཞིག་ལ། ལག་གི་ངང་ལག་དེ་ང་ལ་
སྤྲད་ཚེ། ཁྱོད་ཤི་རྗེས་རྣམ་ཤེས་སྤྲེའུ་ཡི་དག་ཞིང་དུ་འཕོ་ཐུབ། སྐབས་དེར་ཁྱོད་ལ་འཛད་མཐའ་
མེད་པའི་ངང་ལག་བཟའ་རྒྱུ་ཡོད་ཅེས་བཤད་ན་ཡང་། ལག་གི་ངང་ལག་སྔར་བཞིན་གློད་མི་
སྲིད། དེས་ན་རྟོག་བཟོ་བྱས་པའི་བྱ་དངོས་འདི་ཤིན་ཏུ་གལ་ཆེན་ཡིན་དོན་ཅི་ཡིན་ནམ། རྟོག་
བཟོ་བྱས་པའི་བྱ་དངོས་ཀྱིས་ལོག་ལམ་དུ་ཁྲིད་པའམ་སེམས་ཁྲལ་བྱེད་དུ་འཇུག་སྲིད་པར་མ་
ཟད། ད་དུང་ཉེན་ཁའང་བཟོ་སྲིད་པ་རེད། མི་ཀ་པས་ཁོ་རང་ནགས་ཚལ་དུ་ལྷ་མོ་དང་གཅན་
གཟན་རྭ་གཅིག་འཚོལ་དུ་འགྲོ་བ་ཡིན་ཟེར་བ་དང༌། མི་ཁ་པས་ཁོ་རང་ནགས་ཚལ་དུ་རི་དྭགས་
རྔོན་པ་དང་ཤ་མོ་འཐུ་རུ་འགྲོ་བ་ཡིན་ཟེར་བ་གཉིས་ལས་མི་ཀ་པ་དེ་གསོན་པའི་གོ་སྐབས་ཉག་
ཕྲ་བར་གདོན་མི་ཟ། གཞན་ང་ཚོས་དུས་ཚོད་གསེར་ལས་དཀོན་པ་ཤེས་བཞིན་དུ་དངོས་སུ་
མེད་པའི་སྲུང་མ་ཞིག་ལ་གསོལ་འདེབས་བྱས་ན་དུས་ཚོད་ཆུད་ཟོས་སུ་བཏང་བ་མ་རེད་དམ།
དེ་ལས་དུས་ཚོད་དམ་འཛིན་བྱས་ནས་ཟས་བཟའ་བ་དང་གཉིད་ལོག་པའམ། ཡང་ན་དགའ་མགུ་སྤྱད་ན་ཅིས་མི་བཟང༌།
ཡིན་ནའང༌། རྟོག་བཟོ་ཞེས་པའི་དོན་དག་འདིའི་གནད་དམ་པ་ནི་མིའི་རིགས་ལ་བསམ་
པའི་འཆར་སྒོ་མངའ་བར་བྱས་པ་ཁོ་ན་མིན་པར། དེ་ལས་ཀྱང་འགངས་ཆེ་བ་ཞིག་ནི“ལྷན་
དུ”འཆར་སྣང་བྱེད་དུ་བཅུག་སྟེ། ཐུན་མོང་གིས་རྟོག་བཟོའི་གཏམ་རྒྱུད་སྣ་ཚོགས་བསྐྲུན་པ་དང་།
《དམ་པའི་གསུང་རབ》དང་《འཇིག་རྟེན་བསྐྲུན་པའི་རབས》ཡང་ན་ཨོ་སི་ཁྲུ་ལི་ཡའི་གཉུག་
གནས་མི་རིགས་ཀྱི“རྨི་ལམ་གྱི་འཇིག་རྟེན”ཐ་ན་དེང་དུས་རྒྱལ་ཁབ་ཅེས་འབོད་
པ་འདི་ཡང་དོན་དངོས་སུ་ཐུན་མོང་གི་བསམ་པའི་འཆར་སྣང་ལས་གྲུབ་པ་ཞིག་ཡིན། འདི་ལྟ་
བུའི་རྟོག་བཟོའི་གཏམ་རྒྱུད་ཀྱིས་ཤེས་མིར་སྔ་ན་མེད་པའི་ནུས་སྟོབས་ཁྱད་དུ་འཕགས་པ་ཞིག་
བསྩལ་པ་འདིས་ང་ཚོ་མི་འབོར་མང་པོ་ལྷན་དུ་འདུས་ནས་མཉམ་ལས་ཐུབ་པར་གྱུར། གྲོག་མ་
དང་སྦྲང་མས་ཀྱང་མཉམ་ལས་བྱེད་ཐུབ་མོད། དེ་དག་གིས་བྱེད་ཐབས་ལ་བབ་བསྟུན་བསྒྱུར་
བཅོས་བྱེད་ཐབས་མེད་པར་མ་ཟད། ད་དུང་ཕན་ཚུན་གྱི་མཉམ་ལས་ཀྱང་རང་གི་ཉེ་འབྲེལ་ལས་
འདའ་ཐབས་བྲལ། སྤྱང་ཀི་དང་སྤྲ་ནག་གི་མཉམ་ལས་རྣམ་པ་ལ་ཆ་བཞག་ན། གྲོག་མ་ལས་ཧ་
ཅང་བབ་བསྟུན་བྱེད་མཁས་ཡོད་མོད། དེས་ཀྱང་རང་ལ་ཆ་རྒྱུས་ཡོད་མཁན་འགའ་ཤས་ལ་མ་
གཏོགས་མཉམ་འབྲེལ་བྱེད་ཐུབ་ཀྱིན་མེད། ཤེས་མིའི་མཉམ་ལས་ལ་སྐབས་བསྟུན་བྱེད་ནུས་སྐྱེན་
པར་མ་ཟད། ད་དུང་མི་རྒྱུས་མེད་དང་ཡང་མཉམ་ལས་བྱས་ཆོག དེའི་རྐྱེན་གྱིས་ཤེས་མིས་འཛམ་
གླིང་ལ་དབང་བསྒྱུར་ཞིང་། གྲོག་མས་ང་ཚོའི་ཟས་ལྷག་ཟ་བ་དང་སྤྲ་ནག་སྲོག་ཆགས་གླིང་ག་དང་ཚོད་ལྟ་ཁང་དུ་ཡོད་དོ། །
ཕོ་སེང་རླངས་འཁོར་གྱི་གཏམ་རྒྱུད།
སྤྲ་ནག་ནི་མིའི་རིགས་ཀྱི་མ་སྤུན་ཡིན་ཞེས་བཤད་ཆོག་ལ། ཁོ་ཚོ་བཅུ་ཕྲག་ཁ་ཤས་ལྷན་དུ་
འཚོ་གནས་བྱས་ཏེ་རིགས་ཚོ་ཆུང་ངུ་ཞིག་གྲུབ་ཡོད། སྤྲ་ནག་འདི་དག་ཕན་ཚུན་ལ་ཤིན་ཏུ་འགྲིག་
མཐུན་ཡིན་པས། མཉམ་དུ་རི་དྭགས་རྔོན་དུ་འགྲོ་བ་དང་། མཉམ་འབྲེལ་བགྱིས་ནས་ཕྱི་རོལ་གྱི་
སྤྲེའུ་མཇུག་རིང་དང་། གཟིག ཡང་ན་དགྲ་ཟླར་གྱུར་པའི་སྤྲ་རིགས་ལ་རྒོལ་ལན་སློག་བཞིན་ཡོད།
ཁོ་ཚོ་ལའང་སྤྱི་ཚོགས་ཀྱི་གྲལ་རིམ་རྣམ་པ་ཞིག་ཡོད་ལ། དབང་འཛིན་སྣེ་ཁྲིད་བྱེད་མཁན་ཧ་ལམ་
ཕོ་སྤྲ་ཞིག་ཡིན་ངེས། མགོ་པ་སླེབས་མ་ཐག་སྤྲ་རིགས་ཕོ་མོ་རྒན་གཞོན་ཚང་མས་མགོ་བོ་དུད་
དེ་ཁ་ནས་ཧུར་སྒྲ་གྲགས་ཏེ་བརྩི་བཀུར་མཚོན་པར་བྱེད། འདི་ནི་མིའི་རིགས་ཀྱིས་མགོ་བོ་སྒུར་
ནས་རྒྱལ་པོ་ལ་ཁྲི་ལོ་བརྟན་པར་ཤོག་ཅེས་པ་དང་གཉིས་སུ་མ་མཆིས། མགོ་པས་མངའ་ཞབས་
ན་གནས་པའི་རིགས་ཚོའི་སྤྱི་ཚོགས་འཆམ་མཐུན་ཡོང་བ་ལ་ཧུར་ཐག་བྱེད་ཅིང༌། སྤྲ་ནག་གཉིས་
འཛིང་རེས་བྱེད་དུས་ཁོ་རང་ཡོང་ནས་མཚམས་འཇོག་ཏུ་འཇུག ཡིན་ནའང༌། སྙིང་རྗེ་མེད་པའི་ཆ་
ཞིག་ནི། ཟས་གང་ཞིམ་ཐམས་ཅད་ཁོས་བདག་གིར་འཛིན་པར་མ་ཟད། ད་དུང་གོ་གནས་དམན་
པའི་ཕོ་སྤྲ་རྣམས་མོ་སྤྲ་ལ་འཁྲིག་སྤྱོད་བྱེད་དུ་ཡང་མི་འཇུག
གལ་སྲིད་སྤྲ་ནག་གཉིས་ཀྱིས་མགོ་པའི་གོ་གནས་རྩོད་དགོས་ཚེ། ནམ་རྒྱུན་རིགས་ཚོའི་ནང་
དུ་ཕོ་མོ་དབྱེ་བ་མེད་པར་རང་ལ་རྒྱབ་སྐྱོར་བྱེད་མཁན་བཙལ་ནས་ཚོགས་པ་སྐྲུན་པར་བྱེད།
ཚོགས་པའི་ཁོངས་མི་རྣམས་ལ་འབྲེལ་འདྲིས་བྱེད་ཐབས་ནི། དཔེར་ན། འཁྱུད་པ་དང་བྱིལ་བྱིལ་
བྱེད་པ། འོ་བྱེད་པ། སྤུ་ཤད་པ། ཕན་ཚུན་ལ་རོགས་རམ་བྱེད་པ་སོགས་ཡིན། འདི་ཡང་མིའི་རིགས་
ཀྱི་འདེམས་བསྐོ་བྱེད་དུས་གང་སར་སོང་ནས་ལག་འཇུ་བྱེད་པ་དང་། ཕྲུ་གུ་ཆུང་ཆུང་ལ་འོ་བྱེད་
པ་དང་འདྲ། གལ་ཏེ་སྤྲ་ནག་ཅིག་གིས་མགོ་པའི་གོ་གནས་འདོད་ཚེ། དེས་ཀྱང་དུས་ཚོད་མང་
པོ་སྤྱད་ནས་ཕན་ཚུན་ལ་འཁྱུད་པ་དང་སྤྲ་ཕྲུག་ལ་འོ་བྱེད་དགོས་པར་མ་ཟད། ད་དུང་དེ་དག་
གི་སྒལ་བར་རྡེབ་ཙམ་ཡང་བྱེད་དགོས། རྒྱུན་པར་སྤྲ་ནག་ཅིག་མགོ་པའི་གོ་གནས་ལ་སྡོད་ཐུབ་
པ་ནི། ལུས་ཀྱི་སྟོབས་ཤུགས་ཆེ་བའི་དབང་གིས་མིན་པར། མགོ་ཁྲིད་ཚོགས་པ་སྔར་ལས་ཆེ་ཞིང་
སྲ་བརྟན་ཡིན་མིན་ལ་རག་ལས་ཡོད། ཚོགས་པའི་བྱེད་ནུས་ལ་ཆ་བཞག་ན། མགོ་པའི་གོ་གནས་
འཕྲོག་རྩོད་བྱེད་རྒྱུ་ལས་གཞན། ནམ་རྒྱུན་གྱི་འཚོ་བའི་བྱེད་སྒོ་མཐའ་དག་ལ་ཐེ་གཏོགས་བྱེད།
ཚོགས་པ་གཅིག་གི་ནང་དུ་སྤྲ་མི་རྣམས་རྒྱུན་པར་ལྷན་དུ་འཚོ་གནས་བྱས་ཡོད་ལ། ཁ་ཟས་ཐུན་
མོང་གིས་ལོངས་སུ་སྤྱོད། དུས་མཚུངས་སུ་དཀའ་ངལ་ལ་འཕྲད་ཚེ་ཕན་ཚུན་ལ་རོགས་རམ་ཡང་བྱེད་པ་རེད།
རྣམ་པ་འདི་བརྒྱུད་ནས་གྲུབ་ཅིང་རྒྱུན་འཁྱོངས་བྱེད་པའི་སྤྲ་ནག་གི་རིགས་ཚོ་
ཞིག་ལ། ཚོགས་པའི་ཆེ་ཆུང་ལ་ཚད་བཀག་ངེས་ཅན་ཡོད་པ་དང་། བྱེད་ཐབས་འདི་ལེགས་འགྲུབ་
འབྱུང་དགོས་ན་རིགས་ཚོའི་ནང་གི་སྤྲ་ནག་ཐམས་ཅད་ཕན་ཚུན་ལ་རྒྱུས་མངའ་ཡོད་དགོས་ཏེ།
ངོ་ཐུག་མ་མྱོང་པ་དང་འཛིང་རེས་བྱས་མ་མྱོང་པ། སྤུ་ཤད་མ་མྱོང་ཚེ། སྤྲ་ནག་གཉིས་ཀྱིས་ཕན་
ཚུན་ལ་བློ་གཏད་ཆོག་མིན་དང་ཕ་རོལ་པར་རོགས་རམ་བྱེད་རིན་ཡོད་མེད་མི་ཤེས་པར་མ་ཟད།
སུའི་གྲལ་རིམ་མཐོ་བ་ཡང་རྟོགས་མི་ཐུབ། སྤྱིར་བཏང་དུ་སྤྲ་ནག་གི་རིགས་ཚོ་ཞིག་ནི་ཁོངས་
མི20ནས50ལས་གྲུབ་པ་ཡིན། ཡིན་ནའང་སྤྲ་ནག་གི་གྲངས་ཀའི་འཕེལ་འགྲིབ་ལ་བརྟེན་ནས་སྤྱི་
ཚོགས་སྒྲིག་ལམ་ལ་གཡོ་འགུལ་ཐེབས་ཏེ། མཐར་རིགས་ཚོ་ཁ་འཕྲལ་དུ་གྱུར་ནས་ཁོངས་མི་ལ་ལ་
སྔར་གྱི་རིགས་ཚོ་དང་བྲལ་ནས་ཁྱིམ་གཞིས་གསར་པ་སྒྲིག་འཛུགས་བྱེད། སྔོན་ཆད་སྲོག་ཆགས་
ཆེད་མཁས་པས་སྤྲ་ནག100ཡན་ཡོད་པའི་རིགས་ཚོ་ཞིག་ལ་ལྟ་ཞིབ་བྱས་ཤིང༌། རིགས་ཚོ་མི་འདྲ་
བ་ཕན་ཚུན་བར་མཉམ་ལས་བྱེད་པ་དཀོན་ཞིང༌། འཚོ་གནས་དང་ཟས་རིགས་ཀྱི་ཆེད་དུ་ཤི་
འཐབ་རོ་འཐབ་ཀྱིས་འཛིང་རེས་བྱེད། ཞིབ་འཇུག་མི་སྣས་ཟིན་ཐོ་བཀོད་པ་ལྟར་ན། རིགས་ཚོ་མི་
འདྲ་བ་གཉིས་ཀྱི་བར་དུ་དུས་ཡུན་རིང་པོ་ལ་འགལ་བ་ཡོད་པར་མ་ཟད། ཐ་ན་རིགས་རྒྱུད་དམར་
གསོད་བྱེད་པའི་གྱོད་དཔེ་ཡང་ཡོད་དེ། སྤྲ་ནག་ཁྱུ་ཞིག་གིས་ཉེ་འགྲམ་གྱི་སྤྲ་ནག་ཁྱུ་གཞན་ཞིག་རིགས་རྒྱུད་དམར་གསོད་བཏང་བ་ལྟ་བུ་རེད།
རྣམ་པ་འདི་ལྟ་བུ་ཡ་ཐོག་གི་འགྲོ་བ་མིའི་རིགས་ཀྱི་སྐྱེ་རིགས་མཐའ་དག་གི་སྤྱི་ཚོགས་འཚོ་
བའི་ཁྲོད་དུ་ཡང་བྱུང་ཡོད་ངེས་ཤིང་། དེའི་ནང་དུ་ཡ་ཐོག་གི་ཤེས་མི་ཡང་འདུ། མིའི་རིགས་ལ་
ཡང་སྤྲ་ནག་ནང་བཞིན་སྤྱི་ཚོགས་ཀྱི་ལྷན་སྐྱེས་ནུས་པ་ཞིག་ཡོད་པའི་དབང་གིས་ང་
ཚོའི་མེས་པོ་རྣམས་ཕན་ཚུན་ལ་བརྩེ་སེམས་དང་གྲལ་རིམ་བྱུང་སྟེ། ལྷན་དུ་རི་དྭགས་རྔོན་པ་དང་
འཐབ་མོར་ཞུགས་བཞིན་ཡོད། ཡིན་ནའང་མིའི་རིགས་ཀྱི་སྤྱི་ཚོགས་ཀྱི་ལྷན་སྐྱེས་ནུས་པ་ཡང་སྤྲ་
ནག་དང་བསྡུར་ན་ཁྱད་པར་གཞན་གང་ཡང་མེད་པར། རང་དང་གློ་བ་ཉེ་བའི་ཚོགས་པ་ཆུང་
ངུའི་ནང་དུ་མ་གཏོགས་ཕན་མི་ཐོགས། དེ་ནས་ཚོགས་པ་འདི་རིམ་གྱིས་རྒྱ་བསྐྱེད་དྲགས་ཚེ། སྤྱི་
ཚོགས་འབྲེལ་འདྲིས་ཀྱི་རྒྱུན་ཆད་དེ་ཚོགས་པ་འཐོར་ཞིག་ཏུ་འགྲོ་ངེས། ལུང་པ་ག་གེ་མོ་ཞིག་ཏུ་
ཐོན་ཁུངས་འཛོམས་པོ་ཡོད་པས་ཡ་ཐོག་གི་ཤེས་མི500སོས་པའི་དབང་དུ་བཏང་ན་ཡང་། ཁོ་
རང་ཚོ་ཆ་མེད་རྒྱུས་མེད་ཀྱི་མི་འདི་འདྲ་མང་པོ་ཞིག་དང་གཏན་ནས་ཞི་བདེ་མཉམ་གནས་བྱེད་
ཐབས་བྲལ། དེ་བཞིན་དུ་ཁོ་ཚོས་བྱེད་ཐབས་ག་འདྲ་ཞིག་སྤྱད་ནས་སུ་རྗེ་བོར་འདེམས་པ་དང་།
ས་ཆ་གང་ནས་སུས་རི་དྭགས་རྔོན་པ། སུ་དང་གང་གཉིས་དགའ་མགུ་སྤྱད་ཆོག་པ་སོགས་ཐག་གཅོད་བྱས་པ་ཡིན་ནམ།
ཕྱིས་སུ་མྱོང་རྟོགས་གསར་བརྗེ་བྱུང་བ་ནས་བཟུང་སྟེ། ཤེས་མིར་འཁྱལ་གཏམ་བཤད་པའི་
ནུས་པ་ལྡན་པ་ན། ཚོ་པའི་གཞི་ཁྱོན་སྔར་ལས་ཇེ་ཆེ་དང་སྔར་ལས་སྲ་བརྟན་དུ་གྱུར། ཡིན་ནའང༌།
འཁྱལ་གཏམ་ལ་ཡང་ཚད་བཀག་ཅི་ཡང་མེད་པ་མིན་ཏེ། སྤྱི་ཚོགས་ཞིབ་འཇུག་པས་བསྟན་པ་
ལྟར་ན། འཁྱལ་གཏམ་ལ་བརྟེན་ནས་རྒྱུན་སྐྱོང་ཐུབ་པའི “རང་བྱུང” གི་ཚོགས་པ་ནི་ཧ་ལམ་
མི150ཙམ་ཡིན་པར་སྨྲ་ལ། གལ་སྲིད་གྲངས་ཀ་འདི་ལས་བརྒལ་ཚེ། མི་མང་ཆེ་ཤོས་ཀྱིས་འཁྱལ་
གཏམ་ལས་གྲུབ་པའི་ཁོངས་མི་ཡོངས་ཀྱི་འཚོ་བའི་གནས་ཚུལ་ངོ་མ་རྒྱུས་ལོན་བྱེད་མི་ཐུབ་ཟེར།
དེ་རིང་གི་དུས་སྐབས་འདིར་ཡང་། མིའི་རིགས་ཀྱི་ཚོགས་པ་གང་ཡིན་རུང་ངོ་མཚར་བའི་
གྲངས་ཀ་འདིས་ཤུགས་རྐྱེན་ཐེབས་བཞིན་ཡོད། གལ་སྲིད་མི150མན་མ་གཏོགས་མེད་ཚེ། ཚོགས་
སྤྱི་དང་སྤྱི་གཉེར་ཁང་། སྤྱི་ཚོགས་འབྲེལ་འདྲིས། ཡང་ན་དམག་དོན་ལས་ཁུངས་གང་དང་གང་
ཡིན་རུང༌། ཁོངས་མི་ཚང་མས་ཕན་ཚུན་ལ་ཆ་རྒྱུས་དང་འབྲེལ་འདྲིས་ཡོད་པ་ཡིན་ཚེ། བར་ཆད་
ཅི་ཡང་མེད་པར་འཁོར་བསྐྱོད་ལ་ཐོགས་པ་མེད་པ་དང༌། དེ་ལ་དངོས་སུ་རིམ་པ་དང་མཚན་
གནས། ཚད་གཞི་བཅས་གང་ཡང་གཏན་འབེབས་བྱས་མེད་ནའང་ཆོག་ མི30ཡོད་པའི་ལྡིང་ཤོག་
གཅིག་དང་། ཐ་ན་མི100ཡོད་པའི་བརྒྱ་ཤོག་གཅིག་གང་ཡིན་རུང་ཕལ་ཆེར་སྒྲིག་ལམ་སོགས་
གང་ཡང་མེད་ནའང་། མི་དང་མིའི་བར་གྱི་འབྲེལ་བ་ལ་བརྟེན་ནས་རྒྱུན་ལྡན་ནང་བཞིན་འཁོར་
བསྐྱོད་བྱེད་ཐུབ། དེའི་རྐྱེན་གྱིས་སྡེ་ཤོག་ཆུང་ངུ་ཁ་ཤས་ཁྲོད་དམག་མི་རྒན་པའི་དབང་ཆ་དམག་
དཔོན་ལས་ཆེ་བ་ཡང་ཡོད། ཁྱིམ་རྒྱུད་ཁེ་ལས་ཤིག་ཡིན་ནའང༌། དེར་ལས་འཛིན་པའི་ལྷན་ཚོགས་
དང་ལས་འཛིན་པ། རྩིས་གཉེར་སྡེ་ཚན་སོགས་མེད་ཀྱང་། བར་ཆད་ཅི་ཡང་མེད་པར་ལས་གཉེར་བྱེད་པ་བཞིན་ནོ། །
འོན་ཀྱང་། མི་གྲངས150ལས་བརྒལ་པ་ཡིན་ཚེ། དོན་དག་ལ་གནམ་ས་བླ་འོག་བརྗེ་བ་ལྟ་བུའི་
འགྱུར་ལྡོག་ཡོད། གལ་སྲིད་ཧྲི་ཤོག གཅིག་གི་དམག་མིའི་གྲངས་ཀ་ཁྲི་གཅིག་ལ་སླེབ་ཚེ། དེར་
ལྡིང་ཤོག་གི་དོ་དམ་བྱེད་སྟངས་གཏན་ནས་སྤྱད་མི་རུང་། དེ་བཞིན་དུ་གྲུབ་འབྲས་ཆེན་པོ་བླངས་
པའི་ཁྱིམ་རྒྱུད་ཁེ་ལས་ཀྱིས་གཞི་ཁྱོན་རྒྱ་བསྐྱེད་དེ། བཟོ་པ་གླ་བའི་དུས་སྐབས་སུ་ཉེན་ཁར་འཕྲད་ཚེ་
ངེས་པར་དུ་རྨང་ནས་བསྐྱར་འཛུགས་བྱས་ཚེ་ད་གཟོད་མུ་མཐུད་དུ་ཡར་རྒྱས་འབྱུང་བ་རེད།
དེར་བརྟེན། ཤེས་མི་ནི་ཇི་ལྟར་བྱས་ནས་གྲངས་ཐང་འདིའི་སྒོ་ཐེམ་ལས་བརྒལ་ཏེ། མཇུག་
མཐར་སྡོད་དམངས་འབུམ་ཕྲག་ཁ་ཤས་ལ་ཟིན་པའི་གྲོང་ཁྱེར་དང༌། མངའ་འབངས་དུང་ཕྱུར་
ཡན་ལ་སླེབས་པའི་བཙན་རྒྱལ་གསར་སྐྲུན་བྱས་པ་ཡིན་ནམ་ཞེ་ན། གསང་བ་འདིའི་ལན་ནི་རྟོག་
བཟོ་བྱས་པའི་གཏམ་རྒྱུད་དག་ལ་རག་ལས་སྲིད་པ་སྟེ། ཕན་ཚུན་བར་གཏན་ནས་རྒྱུས་མངའ་
མེད་པའི་མི་འབའ་ཞིག་གིས་ཐུན་མོང་གི་གཏམ་རྒྱུད་ག་གེ་མོ་ཞིག་ལ་ཡིད་ཆེས་ཚེ། མཉམ་དུ་ལས་ཕྱོད་ཆེ་བའི་མཉམ་ལས་བྱེད་ཐུབ་བོ། །
དེང་རབས་ཀྱི་རྒྱལ་ཁབ་དང་དུས་རབས་བར་མའི་ཆོས་ཁང་། གནའ་བོའི་གྲོང་ཁྱེར། ཡང་ན་
གདོད་མའི་ཚོ་པ་སོགས་གང་དང་གང་ཡིན་རུང༌། གཞི་ཁྱོན་ཆེ་བའི་མིའི་རིགས་ཀྱི་མཉམ་ལས་
ཀྱི་རྨང་རྡོ་ནི་ཐུན་མོང་གི་བློ་ངོར་ཆུད་པའི་རྟོག་བཟོ་བགྱིས་པའི་གཏམ་རྒྱུད་ག་གེ་མོ་ཞིག་ཡིན།
དཔེར་ན། ཆོས་ཚོགས་ཀྱིས་མཉམ་ལས་བྱེད་པའི་རྨང་རྡོ་ནི་ཆོས་ལུགས་ཀྱི་གཏམ་རྒྱུད་ཡིན་ཞིང་།
གནམ་བདག་ཆོས་ལུགས་ལ་དད་མོས་བྱེད་མཁན་གཉིས་གཏན་ནས་ཕན་ཚུན་ལ་རྒྱུས་མེད་ཀྱང༌།
མཉམ་དུ་རྒྱ་གྲམ་དམག་མིས་ཤར་འདུལ་བྱེད་པའི་དཔུང་ལ་ཞུགས་པའམ་མ་
དངུལ་བསྡུས་ནས་སྨན་ཁང་བསྐྲུན་པའི་རྒྱུ་མཚན་ནི། ཁོ་ཚོས་གནམ་བདག་གོང་མ་ཤ་ཁྲག་གདོས་
བཅས་ཀྱི་མི་རུ་སྤྲུལ་ནས་རང་ཉིད་རྒྱ་གྲམ་སྟེང་དུ་འཛེར་མས་རྡེབ་ཏུ་འཇུག་པ་དེ། གདུལ་བྱའི་
སྡིག་པ་བཤགས་ཆེད་ཡིན་པ་ལ་ཡིད་ཆེས་པས་རེད། རྒྱལ་ཁབ་ཀྱང་རྒྱལ་ཁབ་ཅེས་པའི་གཏམ་
རྒྱུད་ལ་བརྟེན་ནས་བྱུང་ཞིང་། གདོད་ནས་ངོ་མི་ཤེས་པའི་ཨེ་ཛི་ཨོ་ཕི་ཡའི་མི་
གཉིས་ཀྱིས་རྒྱལ་ཁབ་ཀྱི་གྲུབ་ཆ་གཙོ་བོ་དང་མངའ་ཁོངས། རྒྱལ་དར་སོགས་དངོས་སུ་ཡོད་པ་ལ་
ཡིད་ཆེས་རྗེས། རང་སྲོག་བློས་གཏོང་དགོས་ཀྱང་ཕན་ཚུན་གྱི་སྲོག་སྐྱོབ་ངེས་རེད། ཁྲིམས་འཛིན་
ལམ་ལུགས་ལ་ཆ་བཞག་ནའང་ཁྲིམས་ལུགས་ཀྱི་གཏམ་རྒྱུད་རྨང་གཞི་བྱས་ནས་བསྐྲུན་པ་དང༌།
ཡང་སྔོན་ཆད་ངོ་མི་ཤེས་པའི་ཁྲིམས་རྩོད་པ་གཉིས་ཀྱིས་ཕྱར་བ་གྲུ་འདེགས་བྱས་ནས་མི་རྒྱུས་
མེད་ཅིག་ལ་ཁུངས་སྐྱེལ་དག་འབུད་བྱེད་སྲིད་པའི་རྒྱུ་མཚན་ནི། ཁོ་ཚོས་ཁྲིམས་ལུགས་དང་དྲང་
བདེན། འགྲོ་བ་མིའི་ཐོབ་ཐང་སོགས་དངོས་སུ་ཡོད་པ་ལ(དེ་བཞིན་དུ་ཁོ་ཚོས་ཁྲིམས་རྩོད་པའི་
གླ་དངུལ་དངོས་སུ་ཡོད་པ་ལའང་ཡིད་ཆེས་པ་རེད།) ཡིད་ཆེས་པས་སོ། །
ཡིན་ནའང་གོང་གསལ་གྱི་བྱ་དངོས་འདི་དག་ནི། དོན་དངོས་སུ་འགྲོ་བ་མི་རང་ཉིད་ཀྱིས་གསར་
གཏོད་བྱས་པ་དང་སྦྲགས་ཕན་ཚུན་ལ་བཤད་པའི་གཏམ་རྒྱུད་ཁྲོད་དུ་གནས་པ་ཙམ་དང་། མིའི་
རིགས་ཐུན་མོང་གི་བློ་ངོར་ཡོད་པ་ལས། འཇིག་རྟེན་གྱི་ཁམས་ཆེན་པོ་འདིར་དངོས་སུ་ལྷ་དང་རྒྱལ་
ཁབ། སྒོར་མོ། འགྲོ་བ་མིའི་ཐོབ་ཐང༌། ཁྲིམས་ལུགས། དྲང་བདེན་ཞེས་པ་ཞིག་རྩ་བ་ཉིད་ནས་མེད་དོ། །
གལ་སྲིད་ང་ཚོས་ཡ་ཐོག་གི་མིས་ལྷ་འདྲེ་ཡོད་པར་ཡིད་ཆེས་ཏེ། ཟླ་བ་ཉ་གང་བའི་དུས་
སུ་རྒྱུན་པར་མེ་ཕུང་གམ་དུ་བྲོ་འཁྲབ་པ་ནས་བཟུང་སྟེ། ཁོ་ཚོའི་སྤྱི་ཚོགས་ཀྱི་སྒྲིག་སྲོལ་ཡང་སྲ་
བརྟན་དུ་ཕྱིན་པ་རེད་ཅེ་ན། མི་རྣམས་ཀྱིས་གོ་བ་ལོན་ཁག་པོ་ཞིག་ཡིན་མི་སྲིད་མོད། ང་ཚོས་
རྟོགས་མེད་པའི་ཆ་ཞིག་ནི། དེང་གི་སྤྱི་ཚོགས་འཁོར་བསྐྱོད་ཀྱི་མ་ལག་ཀྱང་འདི་དང་ངོ་བོ་
དབྱེར་མེད་དུ་མཆིས་ཤིང་། དེང་རབས་ཚོང་ལས་ཁྱབ་ཁོངས་ལ་དཔེ་བཞག་ན། ཚོང་པ་དང་
པས་རྩོད་པ་ནི་དོན་དངོས་ཐོག་ནུས་མཐུ་ཁྱད་པར་ཅན་གྱི་རིག་སྔགས་མཁན་དེ་དག་རེད།
ཡང་ཡ་ཐོག་ཚོ་པའི་རིག་སྔགས་མཁན་དང་མི་འདྲ་བའི་ཆ་ཞིག་ནི། དེང་གི་མི་རྣམས་ཀྱི་གཏམ་
རྒྱུད་ནི་དེ་ལས་བྱུང་རྒྱལ་ཡིན་ཏེ། དཔེར་ན། ཕོ་སེང་རླངས་འཁོར་གྱི་གཏམ་རྒྱུད་ནི་དཔེ་གཞི་གསོན་པོ་ཞིག་གོ
ཕ་རི་སི་གྲོང་ཁྱེར་ནས་ཤིས་ཉི་གྲོང་ཁྱེར་ལ་ཐུག་གི་དེང་གི་རླངས་འཁོར་དང་
ཟོང་འཁོར། འཕྲུལ་རྟ་སོགས་ཀྱི་མདུན་དུ་ཧྲི་ཐེ་ཏི་མིའི་སེང་གེ་དང་ཆ་འདྲ་
བའི་ཕོ་སེང་ཚོང་རྟགས་ཤིག་བཀོད་ཡོད། ཕོ་སེང་རྟགས་ཀྱི་རླངས་འཁོར་ནི་ཡོ་རོབ་གླིང་དུ་ལོ་
རྒྱུས་ཡུན་རིང་ལྡན་ཞིང་གཞི་ཁྱོན་ཤིན་ཏུ་ཆེ་བའི་རླངས་འཁོར་བཟོ་གྲྭ་ཞིག་ཡིན་པ་དང་། འབྱུང་
ཡུལ་ནི་ཧྥ་རན་སི་རྒྱལ་ཁབ་ཀྱི་ཝ་ལིན་ཐེ་ཀེ་ཡེ་གྲོང་ཚོ་ཡིན་ཞིང་ཧྲི་ཐེ་ཏི་
བྲག་ཕུག་བར་སྤྱི་ལེ300ཡོད། ཕོ་སེང་རླངས་འཁོར་ནི་ཐོག་མར་ཁྱིམ་རྒྱུད་རྣམ་པའི་ཁེ་ལས་ཆུང་
ངུ་ཞིག་ཡིན་ཡང་། ད་ལྟ་རྒྱལ་ཁོངས་ལས་བརྒལ་པའི་ཁེ་ལས་ཆེན་པོ་ཞིག་ཏུ་གྱུར་ཅིང་། བཟོ་པ་
འབུམ་གཉིས་ལྷག་ཡོད་ལ་ཕལ་ཆེ་བས་ཕན་ཚུན་ངོ་མི་ཤེས་ཀྱང་། རྒྱུས་མེད་ཀྱི་མི་འདི་དག་གིས་
ལས་ཕྱོད་ངེས་ཅན་ལྡན་པའི་མཉམ་ལས་ལ་བརྟེན་ནས། སྤྱི་ལོ2008ལོར། ཕོ་སེང་ཁེ་ལས་ཀྱིས་
རླངས་འཁོར་ས་ཡ་གཅིག་དང་འབུམ་ལྔ་བཟོས་ཤིང༌། ལས་གཉེར་ཡོང་འབབ་ཧ་ལམ་ཡོ་སྒོརདུང་ཕྱུར550ལ་སླེབས་པ་རེད།
དེས་ན་ང་ཚོས་ཚད་གཞི་ཅི་འདྲ་ཞིག་ལ་བརྟེན་ནས་ཕོ་སེང་སྤྱི་གཉེར་ཁང་
དངོས་སུ་གནས་ཡོད་པ་ངོས་འཛིན་བྱེད་དགོས་ཤེ་ན། གཞུང་ལམ་སྟེང་ན་ཕོ་སེང་སྤྱི་གཉེར་
ཁང་གིས་བཟོས་པའི་རླངས་འཁོར་གང་མང་ཡོད་ཀྱང༌། རླངས་འཁོར་འདི་དག་གིས་ཕོ་སེང་སྤྱི་
གཉེར་ཁང་གི་ཚབ་བྱེད་མི་བཏུབ། ཐ་ན་གོ་ལ་ཧྲིལ་པོའི་ཕོ་སེང་རླངས་འཁོར་མཐའ་དག་དུས་
གཅིག་ཏུ་ཕྱིར་བསྡུ་བྱས་ནས་ལྕགས་རོ་རུ་བཏང་ཡང༌། ཕོ་སེང་སྤྱི་གཉེར་ཁང་འཇིག་མི་སྲིད་པ་
དང་། ཕོ་སེང་སྤྱི་གཉེར་ཁང་གིས་སྔར་བཞིན་མུ་མཐུད་དུ་རླངས་འཁོར་གསར་པ་བཟོས་ཏེ། མུ་ནས་
མུ་རུ་ལོ་རེའི་རྩིས་གཉེར་སྙན་ཐོ་གསར་པ་འབྲི་ངེས་རེད། དེ་ལས་གཞན་སྤྱི་གཉེར་ཁང་ལ་བཟོ་གྲྭ་
དང་འཕྲུལ་ཆས། འགྲེམ་སྟོན་ཚོམས་ཆེན་ཡོད་པ་ལས་གཞན། ད་དུང་ལག་རྩལ་བཟོ་པ་དང་། རྩིས་
གཉེར། དྲུང་ཡིག་བཅས་གླས་པ་མཐའ་དག་ལྷན་དུ་བསྣན་ན་ཡང༌། ཕོ་སེང་སྤྱི་གཉེར་ཁང་ཡིན་
པའི་ངེས་པ་མ་མཆིས། དེ་བཞིན་དུ་གོད་ཆགས་ཆེན་པོ་ཞིག་བྱུང་ནས་ཕོ་སེང་སྤྱི་གཉེར་ཁང་གི་
ལས་བཟོ་པ་ཚང་མ་རྐྱེན་ལམ་དུ་ཤོར་ཞིང༌། སྒྲིག་ཆས་དང་གཞུང་ལས་ཁང་མཐའ་དག་གཏོར་སྐྱོན་
ཐེབས་པའི་དབང་དུ་བཏང་ཡང་། སྤྱི་གཉེར་ཁང་གིས་ད་དུང་བུན་སྐྱེད་གཡར་ཏེ་ཡང་བསྐྱར་བཟོ་
པ་གླས་ཤིང་བཟོ་གྲྭ་བསྐྲུན་ནས་འཕྲུལ་ཆས་ཉོས་ཆོག གཞན་ཕོ་སེང་ལ་ཡང་ཚོང་གཉེར་ཚོགས་པ་
ཞིག་དང་རྐང་དངུལ་འཇོག་མཁན་མང་པོ་ཡོད་ཀྱང༌། འདི་དག་གིས་ཕོ་སེང་སྤྱི་གཉེར་གྱི་ཚབ་བྱེད་
མི་ཐུབ། ཐ་ན་ཚོང་གཉེར་ཚོགས་པ་གཏོར་ནས་མ་རྐང་འཇོག་མཁན་རྣམས་ཀྱིས་མ་རྐང་ཐམས་
ཅད་བཙོངས་ཚར་བའི་དབང་དུ་བཏང་ན་ཡང་སྤྱི་གཉེར་ཁང་སྔར་བཞིན་ཡོད་པས་སོ། །
ཡིན་ནའང་ཕོ་སེང་སྤྱི་གཉེར་ཁང་སྲ་བ་བྲག་རི་འདྲ་བ་ཞིག་ཀྱང་མ་ཡིན་ཏེ། ཁྲིམས་དཔོན་
ཞིག་གིས་བཙན་ཐབས་ཀྱིས་སྤྱི་གཉེར་ཁང་གཏོར་དགོས་ཞེས་བཀའ་བསྒྲགས་ཚེ། སྤྱི་གཉེར་ཁང་
གི་བཟོ་གྲྭ་སྔར་བཞིན་གནས་ཡོད་པ་དང༌། ལས་བཟོ་པ་དང་རྩིས་དཔོན། སྤྱི་གཉེར་པ། མ་རྐང་
འཇོག་མཁན་ཚོ་འཚོ་གཞེས་ཡོད་ནའང་། ཕོ་སེང་སྤྱི་གཉེར་ཁང་མི་གཏོར་ཀ་མེད་རེད། ཡང་
གཅིག་བཤད་ན། ཕོ་སེང་སྤྱི་གཉེར་ཁང་དང་གོ་ལ་གཉིས་ཀྱི་བར་དུ་དོན་དངོས་སུ་དངོས་ཡོད་ཀྱི་
མཚམས་སྦྱོར་བྱེད་ཅི་ཡང་མེད། དེས་ན་དེ་དངོས་སུ་ཡོད་དམ།
ཕོ་སེང་སྤྱི་གཉེར་ཁང་ནི་ང་ཚོ་ཐུན་མོང་གི་བློ་ངོའི་བསམ་པའི་བཀོད་པ་ཞིག་ཡིན་ལ།
བསམ་པའི་བཀོད་པ་འདིར་ཁྲིམས་ལུགས་ཀྱི་ཐོག་ནས་ཁྲིམས་ལུགས་ཀྱི་རྟོག་བཅོས
ཟེར་ལ། སྤྱི་གཉེར་ཁང་ལྟ་བུ་ལ་མཚོན་ན། ང་ཚོས་ཁ་གསལ་སྒོས་མཛུབ་མོ་འཛུགས་ས་ཞིག་
མེད་པ་དང་། དེ་ནི་འདུས་བྱས་ཀྱི་བྱ་དངོས་ཤིག་མ་ཡིན་པར་ཁྲིམས་ལུགས་གོ་དོན་སྟེང་དུ་གནས་
པའི་ཐ་སྙད་ཅིག་རེད། ཁྲིམས་ལུགས་ཀྱི་གོ་དོན་འདི་དག་ནི་འུ་ཅག་ནང་བཞིན། རྒྱལ་ཁབ་ཀྱི་
ཁྲིམས་ལུགས་དོ་དམ་འོག་ཏུ་གཏོགས་ཤིང༌། དངུལ་ཁང་དུ་ཐོ་ཁོངས་ཕྱེ་ཆོག་ལ་རང་ཉིད་སྒེར་ལ་
དབང་བའི་རྒྱུ་ནོར་ཡོད་ཆོག ཁྲལ་ཡང་འཇལ་དགོས་ཤིང་། ད་དུང་དོ་བདག་དང་ལས་བཟོ་པའི་
གོ་འཛོལ་གྱིས་སྤྱི་གཉེར་ཁང་རང་ངོས་ལ་ཞུ་གཏུག་ཕོག་པ་ཡང་ཡོད་ངེས།
ཕོ་སེང་ནི་ཁྲིམས་ལུགས་རྟོག་བཅོས་ཁོངས་སུ་གཏོགས་པའི་“ཚད་ཡོད་སྤྱི་གཉེར་ཁང”ཡིན་
པ་དང་། སྤྱི་གཉེར་ཁང་འདི་དག་གི་རྒྱབ་ལོགས་ཀྱི་དོན་དག་མཐའ་དག་ནི་མིའི་རིགས་ཀྱི་ཁྱད་
འཕགས་ཀྱི་གསར་གཏོད་ཅིག་ཡིན། འདིའི་ཡར་སྔོན་དུ། ཤེས་མི་བྱུང་ནས་དུས་ཡུན་རིང་པོ་འདས་
ཟིན་ནའང་གནད་འདི་གདོད་ནས་རྟོགས་མེད། ལོ་རྒྱུས་ཀྱི་དུས་སྐབས་མང་པོ་ཞིག་ལ་ངེས་པར་དུ་
ཤ་ཁྲག་གདོས་བཅས་ལས་གྲུབ་ཅིང་རྐང་ལག་དང་ཀླད་པ་སོགས་ཆ་ཚང་བའི་མིའི་རིགས་ལ་ད་
གཟོད་རང་ལ་དབང་བའི་རྒྱུ་ནོར་ཡོད། དུས་རབས13པའི་ཧྥ་རན་སིའི་མིང་ལ་ཧྲང་ཨིན་
ཞེས་པ་ཞིག་གིས་ཤིང་རྟ་ལས་ས་ཞིག་ཕུབ་ཡོད་པའི་དབང་དུ་བཏང་ན། ཁོ་རང་ཉིད་ནི་ཤིང་རྟ་
ལས་ས་དེ་ཡིན། གལ་སྲིད་ཁོས་ཕྱིར་འཚོང་བྱས་པའི་ཤིང་རྟ་གཟའ་འཁོར་གཅིག་ལ་བཀོལ་སྤྱོད་བྱས་
རྗེས་ཆག་སྐྱོན་བྱུང་བ་ཡིན་ཚེ། ཉོ་མཁན་གྱི་ཞུ་གཏུག་བྱ་ཡུལ་ཁོ་རང་རེད། ཡང་ན་གལ་སྲིད་ཧྲང་
ཨིན་གྱིས་གསེར་སྒོར1000བསྐྱིས་ནས་ཤིང་རྟ་ལས་ས་ཕུབ་པའི་དབང་དུ་བཏང་ན། ཕྱིས་སུ་ཧ་ལོག་
ཚེ་ཁོས་ད་དུང་རང་ཉིད་ཀྱི་རྒྱུ་ནོར(ཁང་པ་དང་སྒོ་ཟོག ད་དུང་ཞིང་ས་སོགས། )བཙོངས་ནས་
སྐྱིན་པ་སྤྲོད་དགོས་ཤིང་། ཐ་ན་རང་གི་བྱིས་པ་བཙོངས་ནས་བྲན་གཡོག་བྱེད་དུ་འཇུག་དགོས། གལ་
སྲིད་འདི་ལྟར་ད་དུང་སྐྱིན་ཚབ་སྤྲོད་མ་ནུས་ན། རྒྱལ་ཁབ་ཀྱིས་བཙོན་དུ་འཇུག་པའམ་བུན་བདག་
གིས་འཛིན་བཟུང་བྱས་ནས་གཡོག་ཏུ་བཀོལ་སྲིད། གང་ལྟར་ཤིང་རྟ་ལས་ས་ནས་བྱུང་བའི་གནད་
དོན་གང་ཡིན་རུང་། ཁོ་རང་ཉིད་ཀྱིས་འགན་ཁུར་དགོས།
གལ་ཏེ་དུས་སྐབས་དེའི་མི་ཞིག་གིས་ལས་གཏོད་བྱེད་དུས། སྔོན་ལ་བསམ་བློ་བཞི་གསུམ་
བཅུ་གཉིས་གཏོང་བར་གདོན་མི་ཟ། ཁྲིམས་ལུགས་ཀྱི་གཏན་འབེབས་འདི་ལྟ་བུས་ལས་གནས་
གསར་སྐྲུན་ཐད་ལ་ཡར་སྐུལ་གྱི་བྱེད་ནུས་གཏན་ནས་མེད་པར། མི་རྣམས་ལ་ལས་སྒོ་གསར་
འབྱེད་དང་དཔལ་འབྱོར་ཉེན་ཁ་འགན་འཁུར་བྱེད་མི་ཕོད་པར་གཏོང་བ་ལས་ཅི་ཡང་མེད། གང་
ལྟར་ལས་སྒོ་གསར་པས་རང་ཉིད་མི་ཤི་ཁྱིམ་སྟོངས་དང་དབུལ་པོ་ཉམ་ཐག་ཏུ་གཏོང་སྲིད་པས་སུ་ཞིག་གིས་བསྒྲུབ་ཕོད་དམ།
དེའི་རྐྱེན་གྱིས་མིའི་རིགས་ཀྱིས་ད་གཟོད་ལྷན་དུ“ཚད་ཡོད་སྤྱི་གཉེར་ཁང” ཞེས་པའི་
དོན་སྤྱི་འདི་གསར་གཏོད་བྱས་པ་རེད། ཁྲིམས་ལུགས་ཀྱི་ཐད་ནས་སྤྱི་གཉེར་ཁང་འདི་ལྟ་བུ་ནི་
རང་རྐྱ་ཐུབ་པའི་རང་ཚན་ཞིག་ཡིན་པ་ལས། གསར་འཛུགས་བྱེད་མཁན་དང་མ་དངུལ་གཏོང་
མཁན། དོ་དམ་པ་དང་འདྲ་མཚུངས་མིན། འདས་པའི་དུས་རབས་ཁ་ཤས་ཀྱི་ནང་དུ་འདི་ལྟ་བུའི་
སྤྱི་གཉེར་ཁང་ནི་དཔལ་འབྱོར་གྱི་འཕེལ་ཕྱོགས་གཙོ་གྲས་སུ་གྱུར་པ་དང༌། ང་ཚོས་འདི་འདྲའི་
དོན་སྤྱི་ལ་གོམས་ལོབས་སུ་སོང་བས། འདི་ང་ཚོའི་ཐུན་མོང་གི་བསམ་པའི་བློ་ངོ་ཁོ་ནར་མ་
གཏོགས་མེད་པ་ཕལ་ཆེར་བརྗེད་ཡོད་ཚོད་རེད། “ཚད་ཡོད་སྤྱི་གཉེར་ཁང” གི་དབྱིན་ཇིའི་མིང་
ལ “corporation” ཟེར་ཞིང་། དགོད་བྲོ་བ་ཞིག་ལ་ཚིག་གྲུབ་འདིའི་འབྱུང་ཁུངས་ནི “corpus”
(ལ་ཏིང་ཡི་གེའི་ནང་དོན་ནི་ལུས་ཕུང་ཞེས་པའི་དོན་ཡིན།) ཞེས་པ་དེ་རེད། ཡིན་ནའང་
འདི་ནི “ཚད་ཡོད་སྤྱི་གཉེར་ཁང” ལ་མི་འཛོམས་པའི་ཆ་ཞིག་ཀྱང་རེད། སྤྱི་གཉེར་ཁང་ལ་
དངོས་གནས་སྟོན་དུ་རུང་བའི་ལུས་ཕུང་ཞིག་མེད་ཀྱང༌། ཁྲིམས་ལུགས་ཀྱི་ཐོག་ནས་ང་ཚོས་
དེར “ཁྲིམས་མི”ཞེས་བཏགས་པ་དང་། ཕལ་ཆེར་དེ་ནི་སྨྲ་ཤེས་ཤིང་དོན་གོ་བའི་མི་ཞིག་དང་གཉིས་སུ་མ་མཆིས།
སྤྱི་ལོ1896ལོར་ཧྥ་རན་སིའི་ཁྲིམས་ལུགས་ཀྱིས་འདི་ལྟར་ངོས་འཛིན་བྱས་ཡོད་དེ། སྐབས་དེར་
ཨར་མན་ཕོ་སེང་གིས་ཕ་མའི་ལྕགས་རིགས་བཟོ་གྲྭ་རྒྱུན་འཛིན་བྱས་ཏེ། དང་
ཐོག་ལྡེམ་རྩིབ་དང་སོག་ལེ། ལྕགས་རྟ་སོགས་བཟོ་བཞིན་ཡོད། ཕྱིས་སུ་ཁོས་ལས་རིགས་ནས་བརྒལ་
ཏེ་རླངས་འཁོར་བཟོ་རྒྱུའི་སེམས་ཐག་བཅད་ཅིང་ཚད་ཡོད་སྤྱི་གཉེར་ཁང་ཞིག་གསར་འཛུགས་
བྱས། སྤྱི་གཉེར་ཁང་གི་མིང་དང་ཁོའི་རུས་གཉིས་འདྲ་ན་ཡང་། ཁོ་རང་སྤྱི་གཉེར་ཁང་དང་མཚུངས་
པའི་ངེས་པ་མ་མཆིས། གལ་ཏེ་སྤྱི་གཉེར་ཁང་གིས་བཟོས་པའི་རླངས་འཁོར་ཞིག་ལ་དོན་རྐྱེན་བྱུང་
བའི་དབང་དུ་བཏང་ན་ཡང་། ཁྲིམས་ཁང་གིས་ཕོ་སེང་སྤྱི་གཉེར་ཁང་གཏུག་པ་ལས། ཨར་མན་ཕོ་
སེང་ཁོ་རང་ཁྲིམས་ལ་གཏུག་ཐབས་མེད། གལ་སྲིད་སྤྱི་གཉེར་ཁང་གིས་སྒོར་མོ་ས་ཡ་མང་པོའི་བུན་
དངུལ་བླངས་རྗེས་ཧ་ལོག་སོང་བའི་དབང་དུ་བཏང་ན་ཡང་། ཨར་མན་ཕོ་སེང་རང་ཉིད་ཀྱིས་བུན་
བདག་ལ་སྐར་མ་གཅིག་ཀྱང་སྤྲོད་མི་དགོས་ཏེ། དངུལ་བུན་ལེན་མཁན་ནི་ཕོ་སེང་སྤྱི་གཉེར་ཁང་
ཡིན་པ་པ་ལས་ཨར་མན་ཕོ་སེང་མི་སྒེར་མིན་པས། ཨར་མན་ཕོ་སེང་ལགས1915ལོར་འདས་སོང་ན་
ཡང་ཕོ་སེང་སྤྱི་གཉེར་ཁང་གིས་ད་ལྟ་ད་དུང་རླངས་འཁོར་བཟོ་བཞིན་ཡོད་དོ། །
དེར་བརྟེན། ཨར་མན་ཕོ་སེང་གིས་དོན་དངོས་སུ་ཇི་ལྟར་བགྱིས་ནས་ཕོ་སེང་སྤྱི་གཉེར་ཁང་
གསར་འཛུགས་བྱས་པ་རེད་ཅེ་ན། མ་གཞི་འདི་ནི་ལོ་རྒྱུས་སྟེང་གི་མཆོད་སྦྱིན་བྱེད་མཁན་དང་རིག་
སྔགས་མཁན་མང་པོས་ལྷ་འདྲེ་གསར་གཏོད་བྱས་པ་དང་ངོ་བོ་དབྱེར་མེད་དུ་མཆིས་ཏེ། ད་ལྟའི་དུས་
འདིར་སླེབས་ནའང་། གནམ་བདག་ཆོས་ལུགས་ཀྱི་ཆོས་ཁང་དུ་གཟའ་འཁོར་རེའི་གཟའ་ཉི་མར་ཕྱག་
འཚལ་བཀུར་བསྟི་བྱེད་བཞིན་པ་ཡང་ཐབས་ཤེས་འདི་ལ་བརྟེན་ནས་ཡེ་ཤུའི་སྐུ་ཕུང་གསར་གཏོད་
བྱས་པ་རེད། མ་གསང་དྲང་མོར་བཤད་ན། གཏམ་རྒྱུད་བསྒྲིགས་ནས་ཆོས་དད་པ་རྣམས་ལ་གཏམ་
རྒྱུད་འདིར་ཡིད་ཆེས་བྱེད་དུ་འཇུག་པ་དེ་རེད། ཆོས་དཔོན་གྱིས་བཀུར་བསྟིའི་བྱེད་སྒོ་ལ་མགོ་འཛིན་
པར་ལ་ཆ་བཞག་ན། འདིའི་སྐབས་ཀྱི་གནད་འགག་གི་གཏམ་རྒྱུད་ནི་གནམ་བདག་ཆོས་ཚོགས་ཀྱིས་
བསྟོད་བསྔགས་བྱེད་བཞིན་པའི་ཡེ་ཤུའི་འཁྲུངས་འདས་སྐོར་རེད། གཏམ་རྒྱུད་འདིར་གཞིགས་ནས་
གནམ་བདག་ཆོས་དཔོན་གྱིས་ཆོས་གོས་མནབས་ཏེ། སྒམ་བརླིང་དང་བཅས་ཡང་དག་པའི་དུས་ཚོད་
ནང་དུ་ཡང་དག་པའི་སྐད་ཆ་ཞིག་བཤད་པ་ཡིན་ཚེ། ཆེས་སྤྱིར་བཏང་གི་བག་ལེབ་དང་རྒུན་ཆང་དེ་
ཡང་ཡེ་ཤུའི་ཤ་ཁྲག་ཏུ་གྱུར་ཅིང་། ཆོས་དཔོན་གྱིས་སྐད་གསེང་མཐོན་པོས “Hoc est corpus meum”
(ལ་ཏིང་སྐད་དུ་འདི་ནི་ངའི་ཕུང་བོ་ཡིན་ཞེས་པའི་དོན་ཡིན།) ཞེས་བསྒྲགས་པའི་སྐད་ཅིག་མ་དེར་
བག་ལེབ་དེ་ཡེ་ཤུའི་ཕུང་བོ་རུ་གྱུར་པ་དང་། ཆོས་དཔོན་གྱིས་བླ་མེད་མཆོག་གྱུར་གྱི་ཆོ་ག་འདི་དག་
གོ་རིམ་བཞིན་ལེགས་པར་བརྩི་སྲུང་བྱེད་པ་མཐོང་མ་ཐག གནམ་བདག་ཆོས་དད་པ་ས་ཡ་དུ་མས་
ཀྱང་བསྙེན་བཀུར་བྱེད་སྲིད་པ་དང་། ཧ་ལམ་ཡེ་ཤུ་དངོས་སུ་མཆོག་ཏུ་གྱུར་པའི་བག་ལེབ་དང་རྒུན་
ཆང་ཁྲོད་དུ་བྱོན་པ་དང་ཀུན་ནས་མཚུངས་སོ། །
དེས་ན་ཕོ་སེང་སྤྱི་གཉེར་ཁང་ལ་མཚོན་ན། གནད་འགག་གི་གཏམ་རྒྱུད་ནི་ཧྥ་རན་སི་རྒྱལ་
ཚོགས་ཀྱིས་བསྒྲིགས་པའི་ཁྲིམས་ཀྱི་ལམ་ལུགས་དེ་རེད། ཧྥ་རན་སིའི་རྒྱལ་ཚོགས་ཀྱིས་བཤད་པ་ལ་
གཞིགས་ན་དཔང་དངོས་བདེན་པ་ཡིན་པའི་ཁྲིམས་རྩོད་ལས་དོན་ཁང་ཞིག་གིས་དགོས་ངེས་འགྲོ་
ལུགས་དང་ཆོ་གར་བརྩི་སྲུང་བྱས་པ་བརྒྱུད་ནས་མཛེས་པར་སྤུད་པའི་ཤོག་ལྷེ་ཞིག་གི་སྟེང་དུ་དམོད་
ཚིག་དང་བྲོ་ཚིག་སྣ་ཚོགས་བྲིས་རྗེས། ཡིག་ཆ་དེའི་མཇུག་ཏུ་འབྲུག་འཕྱོ་བ་ལྟ་བུའི་མིང་རྟགས་ཤིག་
བཀོད་པའི་སྐད་ཅིག་མ་དེར། སྤྱི་གཉེར་ཁང་གསར་པ་ཞིག་ཐོ་འགོད་བྱས་ཟིན་པ་རེད། སྤྱི་ལོ1896ལོར།
ཨར་མན་ཕོ་སེང་གིས་སྤྱི་གཉེར་ཁང་ཞིག་གསར་འཛུགས་བྱེད་འདོད་པ་ན། ཁོས་མཆོག་གྱུར་གྱི་འགྲོ་
རིམ་འདི་དག་བདེ་བླག་ངང་བསྒྲུབ་ཆེད་ཁྲིམས་རྩོད་པ་ཞིག་གླས་ཤིང་། ཁྲིམས་རྩོད་པས་ཡང་དག་
སྒོས་ཆོ་གའི་འགྲོ་ལུགས་མཐའ་དག་བསྒྲུབས་ཏེ། དགོས་ངེས་ཀྱི་དམོད་ཚིག་དང་བྲོ་བོར་བའི་ཚིག་
ཁྱབ་བསྒྲགས་བྱས་པ་ན། ཧྥ་རན་སིའི་འབངས་མི་ཁྲི་མ་འབུམ་གྱི་སྣང་ངོར་ཡང་ཕོ་སེང་སྤྱི་གཉེར་ཁང་
ནི་དངོས་སུ་གནས་ཡོད་པའི་འདུས་བྱས་ཀྱི་ཕུང་བོ་ཞིག་ཡིན་པར་རློམ་ཡོད།
ཡིན་ནའང་ནུས་ཕྱོད་ལྡན་པའི་གཏམ་རྒྱུད་ཅིག་བསྒྲིག་རྒྱུ་ཡང་དེ་འདྲའི་ལས་སླ་མོ་ཞིག་ག་
ལ་ཡིན། ལྷག་པར་དུ་དཀའ་བའི་གནས་ཤིག་ནི་གཏམ་རྒྱུད་སྒྲིག་རྒྱུ་མ་ཡིན་པར་མི་རྣམས་གཏམ་
རྒྱུད་དེ་ལ་ཡིད་ཆེས་སུ་འཇུག་རྒྱུ་དེ་རེད། དེ་བཞིན་དུ་ལོ་རྒྱུས་ཐོག་ནས་ཀྱང་གནད་དོན་འདིར་
དམིགས་ནས་རྒྱུན་ཆད་མེད་པར་སྐོར་བ་རྒྱག་གིན་ཡོད་དེ། མ་གཞི་མི་ཆེ་གེ་མོ་ཞིག་གིས་ཅི་འདྲ་
བྱས་ནས་མི་ས་ཡ་དུ་མར་ལྷ་དང་། མི་རིགས། ཡང་ན་ཚད་ཡོད་སྤྱི་གཉེར་ཁང་ལ་སོགས་པའི་
གཏམ་རྒྱུད་འདི་དག་ལ་ཡིད་ཆེས་སུ་བཅུག་པ་ཡིན་ནམ་ཞེ་ན། གཏམ་རྒྱུད་བསྒྲིགས་པ་ལེགས་
འགྲུབ་བྱུང་ཚེ། ཤེས་མིར་སྟོབས་ཤུགས་ཆེན་པོ་མངའ་བར་བྱེད། རྒྱུ་མཚན་ནི་འདིས་རྒྱུས་མེད་
ཀྱི་མི་ས་ཡ་དུ་མའི་སྟོབས་ཤུགས་གཅིག་སྒྲིལ་བྱས་ནས་ཐུན་མོང་གི་དམིགས་འབེན་གྱི་སླད་དུ་
བརྩོན་པ་ལྷུར་ལེན་བྱ་རུ་འཇུག བསམ་བློ་ཞིག་ཐོངས་དང་། གལ་སྲིད་ང་ཚོའི་སྐད་བརྡས་ཆུ་བོ་
དང་། ནགས་ཚལ། ཡང་ན་སེང་གེ་ལ་སོགས་པའི་དངོས་ཡོད་ཀྱི་བྱ་དངོས་མ་གཏོགས་མཚོན་མི་
ཐུབ་པའི་དབང་དུ་བཏང་ན་རྒྱལ་ཁབ་ཅིག་དང་ཆོས་ཚོགས་ཤིག ཡང་ན་ཁྲིམས་སྲོལ་ལམ་ལུགས་
སོགས་གཟུག་རྒྱུ་ནི་དཀའ་བའི་ཁར་དཀའ་བ་ཞིག་བསྣན་པ་མ་ཡིན་ནམ།
འདས་པའི་ལོ་མང་པོའི་ནང་། མིའི་རིགས་ཀྱིས་ཤིན་ཏུ་རྙོག་འཛིང་ལྡན་པའི་གཏམ་རྒྱུད་ཀྱི་དྲ་
བ་ཞིག་བསླས་ཡོད་པ་དང༌། དྲ་བ་འདིའི་ནང་དུ་ཕོ་སེང་སྤྱི་གཉེར་ཁང་ལྟ་བུའི་རྟོག་བཟོ་བྱས་པའི་
གཏམ་རྒྱུད་དངོས་སུ་ཡོད་པར་མ་ཟད། ཐ་ན་ཕན་འབྲས་ཀྱང་ཧ་ཅང་ཆེན་པོ་ཐོན་ཡོད། འདི་འདྲའི་
གཏམ་རྒྱུད་ལ་བརྟེན་ནས་གསར་གཏོད་བྱས་པའི་དངོས་པོ་ནི། རིག་གཞུང་ཐ་སྙད་ལྟར་ན “བརྩམས་
སྒྲུང”དང་། “སྤྱི་ཚོགས་སྒྲིག་འཛུགས།”ཡང་ན“ཀུན་རྟོག་དངོས་ཡོད”ཅེས་ཟེར། 
ཀུན་རྟོག་དངོས་ཡོད་ཅེས་པ་ནི་རྫུན་གཏམ་མ་ཡིན། གལ་ཏེ་ང་ཚོས་ཉེ་ལོགས་
ཀྱི་ཆུ་བོའི་འགྲམ་དུ་སེང་གེ་མེད་བཞིན་དུ་སེང་གེ་ཡོད་ཅེས་བཤད་པ་ནི་རྫུན་གཏམ་ཡིན་མོད། རྫུན་
གཏམ་ཡང་ཧ་ལས་དགོས་པའི་དོན་དག་ཅིག་གཏན་ནས་མིན་ཏེ། བོད་སྤྲེལ་དང་སྤྲ་ནག་གིས་ཀྱང་
རྫུན་གཏམ་ལབ་ཤེས། ཚན་རིག་པས་ཤེས་གསལ་ལྟར་ན། བོད་སྤྲེལ་ཞིག་གིས་ཉེ་སར་སེང་གེ་མེད་
བཞིན་དུ “སེང་གེ་ཐོན་ཐལ། སེམས་ཆུང་བྱོས” ཞེས་སྐད་བརྒྱབ་སྟེ། ཉེ་འགྲམ་གྱི་སྤྲེའུ་ལ་སྐྲག་ཕུད་
ནས་འབྲོ་རུ་བཅུག་རྗེས། དེའི་ངང་ལག་ཚང་མ་བདག་གིར་བཟུང་བ་ལྟ་བུ་རེད།
ཡིན་ནའང “ཀུན་རྟོག་དངོས་ཡོད” ཅེས་པ་ནི། དོན་དག་ག་གེ་མོ་ཞིག་ལ་མི་ཚང་མ་ཡིད་
ཆེས་པར་མ་ཟད། ད་དུང་ཐུན་མོང་གི་དད་མོས་སྔར་བཞིན་གནས་པ་ཡིན་ཚེ། འཇིག་རྟེན་ལ་ཁ་
ལོ་བསྒྱུར་པའི་སྟོབས་ཤུགས་བསམ་གྱིས་མི་ཁྱབ་པ་ཞིག་ཡོད། ཧྲི་ཐེ་ཏི་བྲག་ཕུག་གི་སྒྱུ་རྩལ་པས་
ཀྱང་སེང་གེ་མིའི་སྲུང་མ་ཞིག་ཡིན་པར་ཡིད་ཆེས་བརྟན་པོར་བཅངས་ཡོད་ངེས་ལ། རིག་སྔགས་
མཁན་ལ་ལ་ཁྲམ་པ་ཡིན་མོད་མང་ཆེ་ཤོས་ཀྱིས་ཟོལ་མེད་རྣམ་དག་གིས་ལྷ་དང་འདྲེ་
ཡོད་པར་ཡིད་ཆེས་བྱེད། སྒོར་མོ་ས་ཡ་ཡོད་པའི་ཕྱུག་བདག་ཅིག་ལ་ཆ་མཚོན་ན་ཡང༌། ཁོ་ཚོ་མི་
མང་ཆེ་ཤོས་ཀྱིས་འཛམ་གླིང་སྟེང་གི་སྒོར་མོ་དང་ཚད་ཡོད་སྤྱི་གཉེར་ཁང་ལ་བསམ་པ་རྣམ་དག་
གིས་ཡིད་ཆེས་བྱེད། གཞན་འགྲོ་བ་མིའི་ཐོབ་ཐང་རིང་ལུགས་པ་ལ་མཚོན་ན། ཁོ་ཚོ་མི་མང་ཆེ་
ཤོས་ཀྱིས་འགྲོ་བ་མིའི་ཐོབ་ཐང་ཡོད་པར་ཡིད་ཆེས་བརྟན་པོ་ཡོད། དོན་དངོས་སུ་མཉམ་འབྲེལ་
རྒྱལ་ཚོགས་དང་ལི་པེ་ཡ་རྒྱལ་ཁབ། འགྲོ་བ་མིའི་ཐོབ་ཐང་ལ་སོགས་པ་ཡང་ང་ཚོས་
རྟོག་བཟོ་བྱས་ནས་བྱུང་བའི་དོན་སྤྱི་ཙམ་ཡིན་མོད། སྤྱི་ལོ2011ལོར་མཉམ་འབྲེལ་རྒྱལ་ཚོགས་
ཀྱིས་ལི་པེ་ཡ་ལ་རང་གི་འབངས་མིའི་འགྲོ་བ་མིའི་ཐོབ་ཐང་ལ་བརྩི་འཇོག་བྱ་དགོས་པའི་བླང་བྱ་
བཏོན་པ་ལ། ང་ཚོ་སུས་ཀྱང་དེ་ནི་རྫུན་གཏམ་ཡིན་པར་གཏན་ནས་མི་འདོད།
མྱོང་རྟོགས་གསར་བརྗེ་ནས་བཟུང་སྟེ་ཤེས་མི་ནི་རྒྱུན་པར་དངོས་ཡོད་ཉིས་བརྩེགས་མ་ཞིག་གི་ཁྲོད་དུ་འཚོ་གནས་བྱས་ཡོད་ཅིང༌། 
ཕྱོགས་གཅིག་ནི་ཆུ་བོ་དང་ལྗོན་པ། སེང་གེ་ལྟ་བུའི་དངོས་སུ་གནས་པའི་ཕྱི་རོལ་ཡུལ་གྱི་བྱ་དངོས་ཡིན་པ་དང་། ཕྱོགས་གཞན་ཞིག་ནི་ང་ཚོར་
ལྷ་དང་རྒྱལ་ཁབ། ཁེ་ལས་ལ་སོགས་ཀུན་རྟོག་དངོས་ཡོད་ཅིག་ཡོད། དུས་ཀྱི་འཁོར་ལོ་རིམ་གྱིས་
འདས་པ་དང་བསྟུན་ནས་ཀུན་རྟོག་དངོས་ཡོད་ཀྱང་ཉིན་རེ་ནས་གཞི་ཁྱོན་ཆེར་འགྲོ་བཞིན་ཡོད་
ལ། ད་ལྟའི་དུས་འདིར་ཡང་ཆུ་བོ་དང་ལྗོན་པ། སེང་གེ་སོགས་འཚོ་གནས་བྱ་དགོས་ན། སྐབས་རེར་
ད་དུང་ལྷ་དང་རྒྱལ་ཁབ། ཁེ་ལས་སོགས་ཀུན་རྟོག་དངོས་ཡོད་ལ་བརྟེན་ནས་དེ་དག་གུ་ཡངས་ལ་གཏོང་བཞིན་ཡོད།
གཞི་རྒྱུའི་ཕུང་ཚན་ལ་གཡོལ་བའི་མྱུར་བགྲོད་གཞུང་ལམ།
ཡི་གེ་ལ་བརྟེན་ནས་གསར་གཏོད་བྱས་པའི་ཀུན་རྟོག་དངོས་ཡོད་ཀྱིས་རྒྱུས་མངའ་མེད་པའི་
མི་མང་པོ་ལས་ཕྱོད་ལྡན་པའི་མཉམ་ལས་བྱེད་དུ་འཇུག་ནུས་པར་མ་ཟད། ད་དུང་ཕན་ནུས་བློ་
ཡུལ་ལས་འདས་པ་ཞིག་འབྱུང་ཐུབ། གཞི་རྒྱ་ཆེ་བའི་མིའི་རིགས་ཀྱི་མཉམ་ལས་ནི་རྟོག་བཟོ་བྱས་
པའི་གཏམ་རྒྱུད་རྨང་གཞིར་བྱས་པ་ཡིན་ཕྱིན། བཤད་བྱའི་གཏམ་རྒྱུད་ལ་བསྒྱུར་བཅོས་བྱས་ན། མིའི་
རིགས་ཀྱི་མཉམ་ལས་ཀྱི་རྣམ་པ་ལ་ཡང་བསྒྱུར་བཅོས་བྱེད་ཐུབ། སྟབས་འགྲིག་པའི་གནས་བབ་འོག་
ཏུ་གཏམ་རྒྱུད་འདི་དག་གིས་འཕྲལ་དུ་བཅོས་བསྒྱུར་བྱ་ནུས་ཏེ། དཔེར་ན། སྤྱི་ལོ1789ལོར་ཧྥ་རན་
སིའི་མི་དམངས་ཀྱིས་སྐད་ཅིག་གི་ཡུན་ལ་ཡིད་ཆེས་པའི་གཏམ་རྒྱུད་ནི་ཕལ་ཆེར “གོང་མ་ལྷ་ཡིས་
གནང་བའི་དབང་ཆ”དེ“མི་དམངས་ལ་དབང་བར་”བྱས་པ་ནས་མགོ་བརྩམས་པ་རེད། དེའི་
རྐྱེན་གྱིས་མྱོང་རྟོགས་གསར་བརྗེ་ནས་བཟུང་ཤེས་མིས་རྒྱུན་ཆད་མེད་པའི་འགྱུར་ལྡོག་གི་དགོས་
མཁོར་གཞིགས་ནས་འཕྲལ་དུ་བྱ་སྤྱོད་ལ་སྙོམ་སྒྲིག་བྱེད་ཐུབ། འདི་ནི་ཧ་ལམ “རིག་གནས་འཕེལ་
འགྱུར”གྱི་མྱུར་བགྲོད་གཞུང་ལམ་ཞིག་བསྐྲུན་པ་དང་ཀུན་ནས་མཚུངས་ཤིང༌།
རྒྱུན་པར་རླངས་འཁོར་བཀག་འགོག་ཆེ་བ་དང་འདྲ་བའི་གཞི་རྒྱུའི་འཕེལ་འགྱུར་གྱི་
ལམ་བུ་ཁོ་ན་བསྟེན་མི་དགོས། མྱུར་བགྲོད་གཞུང་ལམ་འདིར་ཞུགས་པ་ནས་བཟུང་ཤེས་མིའི་མཉམ་
ལས་བྱེད་ནུས་ཉིན་གཅིག་ལ་ལེ་དབར་སྟོང་ལ་བརྒལ་པའི་ནུས་པ་ཐོན་པས། མགྱོགས་མྱུར་ངང་མི་
རྒྱུད་གཞན་པ་དང་སྲོག་ཆགས་གཞན་པ་རྣམས་རྗེས་སུ་བསྐྱུར་བ་རེད།
སྤྱི་ཚོགས་ཀྱི་བྱེད་ནུས་ལྡན་པའི་སྲོག་ཆགས་གཞན་པ་རྣམས་ལ་མཚོན་ན། ཁོ་ཚོའི་བྱ་སྤྱོད་ནི་
ཚད་ངེས་ཅན་ཞིག་ནསDNAདབང་གིས་ཡིན། འོན་ཀྱང་གཞི་རྒྱུ་ནི་མཐར་ཐུག་གི་ཐག་གཅོད་བྱེད་ཀྱི་
རྒྱུ་རྐྱེན་ཁོ་ན་མིན་ཏེ། རྒྱུ་རྐྱེན་གཞན་དག་ལ་ད་དུང་ཁོར་ཡུག་གིས་ཐེབས་པའི་ཤུགས་རྐྱེན་དང་སྒེར་
གྱི་དམིགས་བསལ་ཁྱད་ཆོས་སོགས་ཀྱང་ཚུད་ཡོད། ཡིན་ནའང་དམིགས་བསལ་གྱི་ཁོར་ཡུག་ཁྲོད་དུ།
སྐྱེ་རིགས་སྣ་གཅིག་ཏུ་གཏོགས་པའི་སྲོག་ཆགས་ཀྱི་བྱ་སྤྱོད་རྣམ་པའི་གཏད་ཕྱོགས་འདྲ་མཚུངས་སུ་
མངོན་པ་དང་། སྤྱིར་བཏང་དུ་གཞི་རྒྱུ་ཐོལ་འགྱུར་བྱུང་ན་མ་གཏོགས། དེ་དག་གི་སྤྱི་ཚོགས་བྱ་སྤྱོད་
ལ་མངོན་པར་དོད་པའི་འགྱུར་བ་ཞིག་ཡོད་མི་སྲིད། དཔེར་ན། སྤྲ་ནག་ལ་ལྷན་སྐྱེས་ཀྱི་གྲལ་རིམ་རྣམ་
པ་ཧ་ཅང་གསལ་བའི་ཚོགས་པ་ཞིག་ཡོད་ལ། ད་དུང་ཕོ་སྤྲ་ཞིག་མགོ་པར་བསྐོས་ཡོད། ཡིན་ནའང༌།
ཝོ་སྤྲ་ནག (སྤྲ་ནག་དང་ཤིན་ཏུ་འདྲ་བའི་སྤྲ་རིགས་གཞན་ཞིག)གི་ཚོགས་པ་ནི་ཅུང་
འདྲ་མཉམ་ཡིན་ལ། མགོ་དཔོན་ནི་རྒྱུན་པར་མོ་སྤྲ་ཞིག་ཡིན། མོ་སྤྲ་རྣམས་ཀྱིས་ཤ་ཉེར་གཏོགས་པའི་
ཝོ་སྤྲ་ནག་གི་མོ་སྤྲ་རྣམས་ལ་སློབ་སྦྱོང་བྱས་ཏེ། མོ་དབང་རིང་ལུགས་ཀྱི་གསར་བརྗེ་ཞིག་སྤེལ་མི་ནུས་
ལ། དེ་བཞིན་དུ་སྤྲ་ནག་རྣམས་ཀྱིས་ཀྱང་སྤྲ་དམངས་འདུ་ཚོགས་བྱས་ཏེ་མགོ་དཔོན་གྱི་དབང་ཆ་མགོ་
རྟིང་བསློགས་རྗེས། དེང་ཕྱིན་ཆད་སྤྲ་ནག་རྣམས་སྐྱེས་མ་ཐག་ནས་འདྲ་མཉམ་ཡིན་ཞེས་གཏན་ནས་
བཤད་མི་ནུས། འདི་ལྟ་བུའི་འཕོ་འགྱུར་ཆེན་པོ་ཞིག་འབྱུང་དགོས་ན། སྤྲ་ནག་རྣམས་ཀྱིDNAབཅོས་བསྒྱུར་བགྱིས་ཚེ་ད་གཟོད་འབྱུང་སྲིད་པ་རེད།
རྒྱུ་རྐྱེན་དེའི་དབང་གིས་ཡ་ཐོག་གི་མིའི་རིགས་ལའང་གསར་བརྗེ་རང་བཞིན་གྱི་འགྱུར་བ་
ཞིག་བྱུང་མྱོང་མེད་དེ། ང་ཚོས་ཤེས་གསལ་ལྟར་ན། གདོད་མའི་དུས་སྐབས་སུ་སྤྱི་ཚོགས་སྒྲིག་གཞི་
ལ་བཅོས་བསྒྱུར་དང་། ཚན་རྩལ་གསར་གཏོད། ཡང་ན་ས་གནས་གསར་པ་ཞིག་ཏུ་གནས་སྤོ་བྱེད་
པ་ནི། ཕལ་ཆེ་བ་གཞི་རྒྱུ་ཐོལ་འགྱུར་བྱུང་བ་དང༌། ཁོར་ཡུག་གི་གནོན་ཤུགས་སོགས་ཀྱི་དབང་
གིས་ཡིན་པ་ལས་རིག་གནས་ཀྱི་དབང་གིས་ཡིན་པ་ཤིན་ཏུ་དཀོན། དེའི་དབང་གིས་མིའི་རིགས་
ཀྱིས་ལོ་ངོ་འབུམ་ཕྲག་དུ་མ་སྤྱད་རྗེས་ད་གཟོད་དེང་གི་ཚད་འདིར་བསླེབ། ལོ་ངོ་ས་ཡ་གཉིས་ཀྱི་
གོང་རོལ་ཏུ་གཞི་རྒྱུ་ཐོལ་འགྱུར་བྱས་པའི་དབང་གིས་ད་གཟོད “འགྲེང་མི”ཞེས་
པའི་མི་རྒྱུད་ཅིག་བྱུང་། འགྲེང་མི་བྱུང་བ་དང་བསྟུན་ནས་རྡོ་ཆས་གསར་མའི་ལག་རྩལ་དར་རྒྱས་
བྱུང་བ་ཡོངས་གྲགས་སུ་མི་རྒྱུད་འདིའི་ཐུན་མིན་གྱི་ཡོན་ཏན་ལ་ངོས་འཛིན་བྱེད། ཡིན་ནའང་
འགྲེང་མིའི་གཞི་རྒྱུ་ལ་སྔར་ལས་ལྷག་པའི་འགྱུར་བ་མ་བྱུང་བས། ཁོ་ཚོའི་རྡོ་ཆས་ཀྱང་སྔར་སོར་
གནས་ནས་ལོ་ངོ་ས་ཡ་གཉིས་འདས་པ་རེད།
དེ་ལས་ཡོངས་སུ་ལྡོག་པ་ཞིག་ནི། མྱོང་རྟོགས་གསར་བརྗེའི་རྗེས་ལ། ཤེས་མིའི་གཞི་རྒྱུ་དང་
ཁོར་ཡུག་ལ་འགྱུར་བ་ཅི་ཡང་བྱུང་མེད་མོད། ཤེས་མིས་འཕྲལ་དུ་བྱ་སྤྱོད་ལ་འགྱུར་བ་བཏང་བ་
དང་སྦྲགས། བྱ་སྤྱོད་མཐའ་དག་མི་རབས་རྗེས་མར་རྒྱུན་འཛིན་བྱེད་དུ་བཅུག ཆེས་དཔེ་མཚོན་རང་
བཞིན་གྱི་དཔེ་བརྗོད་ཅིག་ཡོད་པ་ནི། མིའི་རིགས་ཀྱི་སྤྱི་ཚོགས་ཁྲོད་རྒྱུན་པར་ཕྲུ་གུ་སྙོར་སྐྱོང་བྱེད་
མི་དགོས་པའི་ཤེས་པ་ཅན་གྱི་སྡེ་ཞིག་བྱུང་། དཔེར་ན། གནམ་བདག་ཆོས་ལུགས་ཀྱི་
ཆོས་དཔོན་དང་། སངས་རྒྱས་ཆོས་ལུགས་ཀྱི་རབ་བྱུང་བ། གཞན་ད་དུང་ཀྲུང་གོའི་གནའ་བོའི་ཉུག་
རུམ་པ་ལྟ་བུ། ཤེས་པ་ཅན་གྱི་སྡེ་འདིའི་ལག་ཏུ་དབང་ཆ་ཡོད་ནའང་། རང་མོས་ཐོག་ཕྲུ་གུ་སྙོར་སྐྱོང་
མ་བྱས་པ་རེད། ཁོ་ཚོ་རང་བྱུང་གི་གདམ་གའི་ཆོས་ཉིད་དང་རྦད་དེ་འགལ་བར་གྱུར། སྤྲ་ནག་ལ་
ཆ་བཞག་ན། ཕོ་སྤྲ་རྣམས་ཀྱིས་ངན་ཇུས་ཡོད་རྒུ་བཏོན་ནས་མོ་སྤྲ་རྣམས་དང་ཆགས་སྤྱོད་བྱས་ཚེ།
ད་གཟོད་ཚོགས་པའི་ཁྲོད་ཀྱི་སྤྲ་ནག་གཞོན་པ་ཐམས་ཅད་རང་ཉིད་ཁོ་ནར་དབང་བ་རེད། འོན་
ཀྱང་གནམ་བདག་ཆོས་ལུགས་ཀྱི་ཆོས་དཔོན་ལ་མཚོན་ན་འདོད་པ་ཡོངས་སུ་སྤངས་པས་བུ་ཕྲུག་
གཏན་ནས་མེད་པ་དང༌། གཞན་ཁོ་ཚོས་འདོད་པ་སྤངས་དོན་ནི་ཁོར་ཡུག་གི་རྒྱུ་རྐྱེན་ཏེ། དཔེར་ན།
ཟས་རིགས་དཀོན་པ་དང་བུད་མེད་ཉུང་བའི་རྒྱུ་རྐྱེན་སོགས་མ་ཡིན་ལ། ཡ་མཚན་ཅན་གྱི་གཞི་རྒྱུ་
ཐོལ་འགྱུར་གྱི་དབང་གིས་དེ་བས་མིན། གནམ་བདག་ཆོས་ལུགས་ད་ལྟའི་བར་ལོ་ངོ་སྟོང་ལ་གནས་
ཐུབ་པ་ནི། “འདོད་པ་སྤང་བའི་གཞི་རྒྱུ” ཞིག་ལ་བརྟེན་ནས་ཆོས་ཀྱི་གོང་མ་གཅིག་ནས་གཅིག་
ལ་བརྒྱུད་པ་ཞིག་མ་ཡིན་པར། དེ་ནི《དམ་པའི་གསུང་རབ་གསར་མ》དང་འདུལ་ཁྲིམས་སྐོར་གྱི་
གཏམ་རྒྱུད་དེ་མི་རབས་ནས་མི་རབས་བར་བརྒྱུད་པ་ལ་བརྟེན་ནས་རྒྱུན་འཛིན་བྱས་པ་རེད།
ཡང་གཅིག་བཤད་ན། ཡ་ཐོག་གདོད་མའི་མིའི་རིགས་ཀྱི་འདུ་ཤེས་འཛིན་སྟངས་ལ་ལོ་ངོ་
ཁྲི་ཕྲག་དུ་མར་སྔར་བཞིན་འགྱུར་བ་གང་ཡང་ཡོང་མི་སྲིད་མོད། འོན་ཀྱང་དེང་གི་ཤེས་མི་ཚོར་
མཚོན་ན། ལོ་ངོ་བཅུའམ་ཉི་ཤུ་ཁོ་ནའི་ནང་ཚུན་ལ་སྤྱི་ཚོགས་ཀྱི་སྒྲིག་གཞི་དང་། མི་དང་མིའི་བར་
གྱི་འབྲེལ་བ། དཔལ་འབྱོར་བྱེད་སྒོ་སོགས་ཆ་ཡོངས་སུ་རྫོགས་པ་ལ་འགྱུར་བ་གཏོང་ཐུབ། དཔེར་
ན། སྔོན་པེར་ལིན་ན་ཡོད་པའི་རྒན་མོ་ཞིག1900ལོར་སྐྱེས་ཤིང་། ཁོ་མོ་ལོ100ལ་འཚོ་
གཞེས་བྱས་ཤིང་། ཁོ་མོ་བྱིས་དུས་སུ་ཧྥེ་ཐི་ལི་ཝེ་ལེམ་རྒྱལ་ཐོག་གཉིས་པའི 
ཧོ་ཧིན་ཟོ་ལུན་བཙན་རྒྱལ་གྱི་དུས་སྐབས་ཡིན་པ་དང་། དེ་ནས་ཁོ་མོ་
ནར་སོན་རྗེས་ཝེ་མཱ་སྤྱི་མཐུན་རྒྱལ་ཁབ་དང་ན་ཙི་འཇར་མན།
གཞན་དམངས་གཙོ་འཇར་མན་སོགས་བརྒྱུད་མྱོངས་པར་མ་ཟད། ཁོ་མོ་ཚེ་ལས་
འདའ་ཁར་གཅིག་གྱུར་ཟིན་པའི་འཇར་མན་རྒྱལ་ཁབ་ཀྱི་སྤྱི་དམངས་སུ་གྱུར།
མོའི་གཞི་རྒྱུ་ལ་འགྱུར་བ་གང་ཡང་བྱུང་མེད་ནའང་མོ་རང་རྦད་ནས་མི་འདྲ་བའི་སྤྱི་ཚོགས་ཆབ་
སྲིད་ལམ་ལུགས་ལྔ་བརྒྱུད་མྱོངས་པ་བཞིན་ནོ། །
འདི་ནི་ཤེས་མི་དངོས་གནས་རྣམ་པར་རྒྱལ་བའི་གནད་དམ་པ་དེ་ཡིན། གལ་སྲིད་ཁེར་ཐུག་
བརྒྱབ་ན་ནེ་ཨན་ཏི་ཐི་པའི་དོ་ཟླར་ཡོང་མི་ནུས་མོད། མི་བརྒྱ་གྲངས་ལོངས་པའི་སྡེ་ཐུག་རྒྱག་
དགོས་ཚེ། ནེ་ཨན་ཏི་ཐི་པ་ཤེས་མིའི་དོ་ཟླར་གཏན་ནས་ཡོང་མི་སྲིད། ནེ་ཨན་ཏི་ཐི་པས་ཀྱང་སེང་
གེ་གར་ཡོད་སོགས་ཀྱི་ཆ་འཕྲིན་མཉམ་སྤྱོད་བྱེད་སྲིད་ན་ཡང༌། ཚོ་པའི་སྲུང་མར་བསྟོད་བསྔགས
(རྟོག་བཟོ)བྱེད་པའི་གཏམ་རྒྱུད་ཧ་ལམ་རྟོགས་མེད་ཚོད་རེད། དེ་བཞིན་དུ་གཏམ་རྒྱུད་རྟོག་
བཟོ་བྱེད་པའི་ནུས་པ་མེད་ཚེ། ནེ་ཨན་ཏི་ཐི་པ་རྣམས་ཀྱི་གཞི་རྒྱ་ཆེ་ཞིང་ལས་ཕྱོད་ཡོད་པའི་
མཉམ་ལས་བྱེད་མི་བཏུབ་ཅིང་། བབ་འཕྲོད་སྐབས་བསྟུན་གྱིས་འགྲན་སློང་ལ་གདོང་གཏད་མི་
ནུས་པར་མ་ཟད། སྤྱི་ཚོགས་ཀྱི་དགོས་མཁོ་ལ་སྙོམ་སྒྲིག་ཀྱང་བྱེད་མི་ཐུབ་བོ། །
ང་ཚོ་ནེ་ཨན་ཏི་ཐི་པའི་ཀླད་པའི་ནང་དུ་ཞུགས་ནས་ཁོ་ཚོའི་བསམ་པའི་འཁྱེར་སོ་སོགས་
ཤེས་ཐབས་མེད་ཀྱང༌། ཤུགས་བསྟན་གྱི་དཔང་དངོས་ལས་ཁོ་ཚོའི་འགྲན་ཡའམ་ཤེས་མིའི་བར་གྱི་
མྱོང་རྟོགས་ནུས་པའི་ཁྱད་པར་མཐར་ཐུག་ར་སྤྲོད་བྱེད་ནུས། གནའ་རྫས་རྟོག་དཔྱོད་ཞིབ་འཇུག་
པས་ཡོ་རོབ་སྐམ་སར་ལོ་ངོ་ཁྲི3ཡར་སྔོན་གྱི་ཤེས་མིའི་གནའ་ཤུལ་ཞིག་བསྔོགས་པ་ལས། སྐབས་
རེར་ས་དབུས་རྒྱ་མཚོ་དང་ནུབ་ཀྱི་རྒྱ་མཚོ་ཆེན་མོའི་འགྲམ་རྒྱུད་ཀྱི་ཉ་ལྕིབས་ཀྱང་རྙེད་སོན་བྱུང་།
ཧ་ལམ་གཏན་འཁེལ་བྱས་ཆོག་པ་ཞིག་ནི། ཉ་ལྕིབས་འདི་དག་ནི་ཚོ་པ་མི་འདྲ་བའི་ཤེས་མི་དག་
གིས་ཕན་ཚུན་བར་ས་ཐག་རིང་པོར་ཡོང་ནས་ཚོང་ལས་བྱས་པའི་དབང་གིས་ད་གཟོད་ཡོ་རོབ་
སྐམ་སར་ཐོན་པ་ཡིན་མོད། ནེ་ཨན་ཏི་ཐི་པའི་རྗེས་ཤུལ་དུ་འདི་ལྟར་ཚོང་ལས་བྱེད་སྒོ་སྤེལ་བའི་
དཔང་དངོས་ཅི་ཡང་རྙེད་མ་བྱུང་། ཚོ་པ་རེ་རེས་ས་གནས་ནས་ཐོན་པའི་རྒྱུ་དངོས་བ
བཏང་སྟེ་རང་གི་ལག་ཆ་རང་གིས་བཟོ་བཞིན་ཡོད།
དཔེ་བརྗོད་གཞན་ཞིག་ནི་ཞི་བདེ་རྒྱ་མཚོ་ལྷོ་མ་ནས་བྱུང་བ་ཞིག་རེད། ཀི་ནེ་ཡ་གསར་པའི
བྱང་མཐའི་ཨར་ལན་གསར་པའི་གླིང་ཕྲན་དུ་གདོད་མའི་དུས་
སུ་ཤེས་མི་སྐོར་ཞིག་འཚོ་སྡོད་བྱས་ཡོད་པ་དང་། ཁོ་ཚོས་ཉི་རྡོ་ནག་པོར་འབོད་པའི་མེ་རིའི་རྡོ་ཤེལ་
ཞིག་བཀོལ་སྤྱོད་བྱས་ཏེ། སྲ་ཞིང་རྣོ་ངར་ལྡན་པའི་ལག་ཆ་བཟོ་བཞིན་ཡོད་མོད། དོན་ལ་ཨར་ལིན་
གསར་པ་རང་ས་རུ་ཉི་རྡོ་ནག་པོ་གཏན་ནས་མེད། རྫས་འགྱུར་བརྟག་ཞིབ་ཀྱི་མཇུག་འབྲས་ལྟར་ན།
ཁོ་ཚོས་བཀོལ་སྤྱོད་བྱས་པའི་ཉི་རྡོ་ནག་པོ་ནི། སྤྱི་ལེ400ལས་བརྒལ་བའི་པི་ལེ་ཏིན་གླིང་ཕྲན་གསར་
པ་ནས་ཐོན་པ་རེད་ཟེར། དེའི་རྐྱེན་གྱིས་གླིང་ཕྲན་འདི་དག་གི་སྟེང་དུ་ཡོད་པའི་མི་
འགའ་ཤས་ནི་མཚོ་འགྲུལ་ལ་མངའ་བརྙེས་པའི་གྲུ་པ་ཤ་སྟག་ཏུ་སྣང་ཞིང༌། དེ་དག་ས་ཐག་རིང་
པོར་སོང་ནས་གླིང་ཕྲན་དང་གླིང་ཕྲན་བར་དུ་ཚོང་ཟོག་བརྗེ་རེས་བྱེད་ཀྱིན་ཡོད་པ་ཤེས་ནུས།
བལྟས་མ་ཐག་ཚོང་ལས་ཀྱི་བྱེད་སྒོ་འདི་དག་རྒྱུན་ལྡན་ལྟ་བུ་ཞིག་ཡིན་པས། རྟོག་བཟོ་བྱས་པའི་
གཏམ་རྒྱུད་ལ་བརྟེན་མི་དགོས་པ་འདྲ་ཡང་། དོན་དངོས་སུ་སྲོག་ཆགས་མཐའ་དག་ལས་ཤེས་མི་ཁོ་
ནས་ད་གཟོད་ཚོང་ལས་གཉེར་ཤེས་པ་དང་། གཞན་ང་ཚོས་ཁུངས་འཕེར་བའི་བདེན་དཔང་ལས་ར་
སྤྲོད་བྱུང་བར་གཞིགས་ན། ཚོང་ལས་དྲ་རྒྱ་ཡོད་ཚད་ལ་རྟོག་བཟོ་བྱས་པའི་གཏམ་རྒྱུད་རྨང་དུ་བཏིང་
ཡོད་པ་ཤིན་ཏུ་མངོན་པར་གསལ། དཔེར་ན། གལ་སྲིད་ཡིད་རྟོན་ཞེས་པ་ཞིག་མེད་ཚེ། ཚོང་ལས་ཀྱང་
ཡོད་མི་སྲིད་ལ། ད་དུང་མི་རྒྱུས་མེད་ཅིག་ལ་ཡིད་རྟོན་བྱ་རྒྱུ་ནི་དེ་བས་ཀྱང་ཁག་པོ་ཞིག་ཅི་ལ་མིན།
དེང་གི་དུས་སུ་གོ་ལ་ཧྲིལ་པོའི་ཉོ་ཚོང་དྲ་རྒྱ་ཡོད་པའི་རྒྱུ་མཚན་ནི། ང་ཚོ་རྟོག་བཟོ་བྱས་པའི་དངོས་པོ་
ཞིག་ལ་ཡིད་བརྟན་འཕེར་བས་ཡིན། དཔེར་ན། ཨ་སྒོར་དང་རྒྱལ་ཕྲན་མཉམ་འབྲེལ་གྱི་གྲབས་གསོག་
དངུལ་ཁང་། ད་དུང་ཁེ་ལས་ཀྱི་ཚོང་རྟགས་སོགས་རེད། ཡིན་ནའང་ཚོ་པའི་སྤྱི་ཚོགས་ནང་དུ་རྒྱུས་
མེད་ཀྱི་མི་གཉིས་ཀྱིས་ཉོ་ཚོང་བྱ་དགོས་ཚེ། ནམ་རྒྱུན་ཐུན་མོང་གི་ལྷ་དང་། ངག་རྒྱུན་ན་ཡོད་པའི་མེས་
པོའམ་གདོད་མའི་སྲོག་ཆགས་ཀྱི་བླ་དཔང་དུ་བཙུགས་ནས་ཡིད་རྟོན་སྐྲུན་གྱིན་ཡོད།
གལ་སྲིད་དོན་དག་འདི་དག་ལ་ཡིད་ཆེས་བྱས་པའི་ཡ་ཐོག་གི་ཤེས་མིས་ཉ་ལྕིབས་དང
རྡོ་ནག་པོ་ཉོ་ཚོང་གི་ཞོར་ལ། ཆ་འཕྲིན་ཐད་ནས་ཉོ་ཚོང་བྱེད་པའང་ཆེས་རྒྱུན་ལྡན་ཞིག་མ་ཡིན་ནམ།
དེ་ལྟར་བྱས་ན། ནེ་ཨན་ཏི་ཐི་པ་དང་ཡ་ཐོག་གི་མིའི་རིགས་ཀྱི་སྐྱེ་རིགས་གཞན་དང་བསྡུར་ན། ཤེས་
མིར་ལྟ་རྒྱ་དང་ཐོས་རྒྱའི་ཐད་ཀྱི་ཤེས་བྱས་མངོན་པར་ཕྱུག་ཡོད་པ་རྟོགས་ནུས་སོ། །
རི་དྭགས་རྔོན་པའི་ཐབས་ལམ་སྟེང་ནས་ཀྱང་ནེ་ཨན་ཏུ་ཐི་པ་དང་ཤེས་མི་གཉིས་ཀྱི་ཁྱད་
པར་གསལ་པོར་ཤེས་འོང་སྟེ། ནེ་ཨན་ཏི་ཐི་པས་རྒྱུན་པར་རི་དྭགས་གཤོར་སྐབས་རང་ཉིད་ཁེར་
རྐྱང་དུ་འགྲོ་བ་དང་། ཡང་ན་མི་འགའ་ཤས་མ་གཏོགས་མཉམ་ལས་བྱེད་ཐུབ་ཀྱིན་མེད། འོན་ཀྱང་
ཤེས་མིས་མི་བཅུ་ཕྲག་ཁ་ཤས་དང་། ཐ་ན་ཚོ་པ་མི་འདྲ་བ་དུ་མ་མཉམ་ལས་བྱེད་པའི་ཐབས་ལམ་
རྟོགས་ཡོད། ཁྱད་དུ་འཕགས་པའི་བྱེད་ཐབས་ཤིག་ནི། རྐྱང་ལ་སོགས་སྲོག་ཆགས་ཁྱུ་གཅིག་གི་མཐའ་
ནས་བསྐོར་ཏེ་གུ་དོག་པོའི་འགག་འཕྲང་དུ་བཅུག་ཚེ། ལས་སླ་མོ་སྒོས་ཡོད་ཚད་གསོད་ཐུབ་པ་
དང་། གལ་སྲིད་འཆར་གཞི་བདེ་བླག་ངང་ལེགས་འགྲུབ་བྱུང་བ་ཡིན་ཚེ། ཕྱི་དྲོ་ཞིག་གི་མཉམ་ལས་
ལ་བརྟེན་ནས་ཚོ་པ་རྣམས་ལ་ཤ་གསར་པ་དང་། ཚིལ་ལུ། པགས་པ་སོགས་ཏུན་གཅིག་ལྷག་རེག་
ཐུབ་ལ། ཁོ་ཚོས་ཐུན་གཅིག་ལ་ཤ་འགྲངས་ཚད་ཅིག་ཟས་པའི་ལྷག་མ་རྣམས་བསིལ་སྐམ་དང་དུད་
བདུག་གམ་ཁེངས་སུ་བཅུག་ནས་ཕྱིས་སུ་ཟས་ཆོག་པ་རེད། གནའ་རྫས་རྟོག་ཞིབ་པས་ཤེས་གསལ་
ལྟར་ན། གནའ་ཤུལ་མང་པོར་བྱེད་ཐབས་འདི་སྤྱད་ནས་སྲོག་ཆགས་མང་པོ་ཁྱུ་དང་ཁྱུ་བྱས་ནས་
དམར་གསོད་བཏང་བའི་རྗེས་ཤུལ་ཡོད་པ་རྟོགས་པ་དང་། ཐ་ན་གནའ་ཤུལ་འགའ་ཤས་སུ་ད་དུང་
རིབ་མ་དང་བཀག་རྡོ། རྙི་རྒྱ་དང་བཤས་ར་ལ་སྤྱད་པའི་རྗེས་ཤུལ་ཡང་རྙེད་ཡོད་དོ། །
ང་ཚོས་བསམ་བློ་བཏང་ནའང་ཤེས་སླ་སྟེ། ནེ་ཨན་ཏི་ཐི་པས་སྔོན་ཆད་རང་ཉིད་ཀྱིས་རི་
དྭགས་གཤོར་ས་ད་ལྟ་ཤེས་མིས་དབང་བསྒྱུར་པའི་བཤས་ར་རུ་གྱུར་པ་མཐོང་རྗེས། སེམས་སུ་
སྐྱོ་ལྷང་ངེ་བ་ཞིག་ཡིན་པར་གདོན་མི་ཟ། ཡིན་ནའང་ནམ་ཞིག་སྐྱེ་རིགས་འདི་གཉིས་བར་འཁྲུག་
རྩོད་ཅིག་བྱུང་ཚེ། ནེ་ཨན་ཏི་ཐི་པའི་ལས་དབང་ཡང་རྐྱང་རྒོད་དེ་དག་གི་ལས་དབང་དང་གཅིག་
མཚུངས་ཡིན་ངེས་ལ། ནེ་ཨན་ཏི་ཐི་པས་སྲོལ་རྒྱུན་གྱི་མཉམ་ལས་བྱེད་ཐབས་སྤྱད་ནས་མི50བསྡུས་
ཏེ་ཤེས་མི་ལ་ཚུར་རྒོལ་བྱེད་སྲིད་མོད། གསར་གཏོད་དང་ལྡེམ་མྱུར་ཆེ་བའི་ཤེས་མིས་མི500བསྡུས་
ཡོང་སྟེ་མཐུན་སྒྲིལ་མཉམ་ལས་སྒོས་རྒོལ་ལན་བསློག་ན། རྒྱལ་ཕམ་གྱི་མཇུག་འབྲས་སྔ་མོ་ནས་ཤེས་
འོང་། གཞན་ཤེས་མི་ཐེངས་གཅིག་ལ་ཕམ་པའི་དབང་དུ་བཏང་ཡང༌། ཁོ་ཚོས་འཕྲལ་དུ་ཐབས་ཇུས་
གསར་པ་ལ་བརྟེན་ནས་དམག་འཁྲུག་ཕྱི་མའི་ནང་དུ་རྒྱལ་ཁ་ལེན་ངེས་སོ། །
ལོ་རྒྱུས་དང་སྐྱེ་དངོས་རིག་པ།
ཤེས་མིས་ཀུན་རྟོག་དངོས་ཡོད་གང་མང་ཞིག་རྟོག་བཟོ་བྱས་པ་ལ་བརྟེན་
ནས་སྤྱོད་པའི་རྣམ་པ་ཡང་གང་མང་ཞིག་འཕེལ་རྒྱས་བྱུང་། དེ་དག་ང་ཚོས་རྒྱུན་
པར་བཤད་ཀྱིན་པའི “རིག་གནས” ཞེས་པ་དེའི་གྲུབ་ཆ་གལ་ཆེན་དག་རེད། རིག་གནས་བྱུང་
བ་ནས་བཟུང་འཕོ་འགྱུར་དང་འཕེལ་རྒྱས་ལ་གཏན་ནས་མཚམས་འཇོག་མྱོང་མེད་ལ། མཚམས་
འཇོག་ཐབས་བྲལ་བའི་འཕོ་འགྱུར་འདི་དག་ལ་ང་ཚོས “ལོ་རྒྱུས” ཞེས་འབོད་ཀྱིན་ཡོད།
དེ་ནས་བཟུང་མྱོང་རྟོགས་གསར་བརྗེའི་ལོ་རྒྱུས་དེ་སྐྱེ་དངོས་རིག་པ་ལས་གྱེས་ནས་རང་
ཚུགས་སུ་གནས་པའི་མགོ་རྩོམ་སར་གྱུར། འདིའི་ཡར་སྔོན་ལ་མི་ཡི་རིགས་ཐམས་ཅད་ཀྱི་འགུལ་
སྐྱོད་མཐའ་དག་སྐྱེ་དངོས་རིག་པའི་ཁོངས་སུ་གཏོགས་པ་དང༌། ཡང་མི་ལ་ལས་ཡ་ཐོག་གི་ལོ་
རྒྱུས་ཞེས་འབོད་པར་མོས། (ཁོ་བོར་མཚོན་ན་འདི་ལྟར་འབོད་པ་ལ་མི་འཐད་དེ། རྒྱུ་མཚན་ནི་
འབོད་ཚུལ་འདིའི་ཤུགས་ནས་མྱོང་རྟོགས་གསར་བརྗེའི་ཡར་སྔོན་དུ་མིའི་རིགས་ནི་ཁྱད་ཆོས་
མངོན་གསལ་ལྡན་པས་སྲོག་ཆགས་གཞན་དང་ཀུན་ནས་མི་མཚུངས་པར་འདོད་པ་དེ་རེད།
མྱོང་རྟོགས་གསར་བརྗེ་བྱུང་བ་ནས་བཟུང༌། ང་ཚོས་ཤེས་མིའི་འཕེལ་རྒྱས་ལ་འགྲེལ་བཤད་བྱེད་
ཐབས་ནི་སྐྱེ་དངོས་རིག་པའི་གཞུང་ལུགས་མིན་པར། ལོ་རྒྱུས་དོན་བརྗོད་ཀྱི་ཐབས་ལམ་ཡིན།
དཔེར་ན། གལ་ཏེ་རུའུ་ལུགས་དང་གུང་ཁྲན་རིང་ལུགས་ཀྲུང་གོ་རྒྱལ་ཁབ་ནས་ཅིའི་ཕྱིར་དར་རྒྱས་
བྱུང་བ་ཤེས་འདོད་ཚེ། གཞི་རྒྱུ་དང་སྐུལ་རྒྱུ། སྐྱེ་ལྡན་ཕུང་པོ་སོགས་ལ་རྒྱུས་ལོན་བྱས་པ་ཁོ་ནས་
མི་ཆོག་པར། ད་དུང་བསམ་ཚུལ་དང་བརྙན་རིས། བསམ་པའི་འཆར་སྒོ་སོགས་ལའང་བསམ་བློ་གཏོང་དགོས་པ་རེད།
ཡིན་ནའང་། སྐབས་འདི་ནས་བཟུང་སྟེ་ཤེས་མིས་སྐྱེ་དངོས་ཀྱི་ཆོས་ཉིད་ལ་བརྩི་སྲུང་བྱེད་
མི་དགོས་ཞེས་པ་མ་ཡིན་ཏེ། ང་ཚོ་སྔར་བཞིན་སྐྱེ་རིགས་ཤིག་ཡིན་ཞིང་། ང་ཚོའི་ལུས་ཕུང་དང་
བརྩེ་དུང་། མྱོང་རྟོགས་ཀྱི་ནུས་པ་སོགས་སྔར་ལྟརDNAཡིས་སྐྲུན་གྱིན་ཡོད། དེ་བཞིན་དུ་ང་ཚོའི་
སྤྱི་ཚོགས་ཀྱི་སྒྲིག་གཞི་ཡང་ནེ་ཨན་ཏི་ཐི་པ་དང་སྤྲ་ནག་དང་འདྲ་ཞིང༌། ང་ཚོས་གཏིང་ཟབ་སྒོས་
བྱེ་བྲག་གི་གནད་རེ་རེ་ལ་ཉམས་ཞིབ་བགྱིས་ཚེ། (དཔེར་ན། ཚོར་བ་དང་བརྩེ་དུང་། ཁྱིམ་ཚང་གི་
འབྲེལ་བ་སྣ་ཚོགས་ལྟ་བུ།)ང་ཚོ་དང་སྤྲ་གཉིས་ཀྱི་བར་དུ་ཁྱད་པར་ཆེན་པོ་གང་ཡང་མེད།
འོན་ཀྱང་། གཤིབ་བསྡུར་བྱེད་དུས་མི་སྒེར་དང་ཡང་ན་ཁྱིམ་ཚང་གི་ངོས་ཐད་ཁོ་ན་མ་ཡིན་
ཏེ། དཔེ་བཞག་ན། གལ་ཏེ་མི་ཞིག་དང་སྤྲ་ནག་ཅིག་ཁེར་ཐུག་རྒྱག་པའམ་མི་བཅུ་དང་སྤྲ་ནག་
བཅུས་འཛིང་ཁ་བཀྱེ་དགོས་ཚེ། མིའི་རིགས་གཏན་ནས་སྤྲ་ནག་གི་དོ་ཟླར་མི་ཡོང༌། ང་ཚོ་དང་སྤྲ་
ནག་གཉིས་ཀྱི་མི་འདྲ་ས་ནི། མི་གྲངས150ལས་བརྒལ་ཚེ། ད་གཟོད་ང་ཚོ་མིའི་རིགས་ཀྱི་ནུས་པ་
མངོན་ཐུབ་པ་དང་། དེ་བཞིན་དུ་མི་གྲངས་སྟོང་གཅིག་གཉིས་བར་ལ་སླེབས་ཚེ། ང་ཚོ་དང་སྤྲ་
ནག་གི་ནུས་པར་གནམ་ས་ལྟ་བུའི་ཁྱད་པར་ཡོད། གལ་ཏེ་ང་ཚོས་སྤྲ་ནག་སྟོང་ཕྲག་ཁ་ཤས་ཉིའུ་
ཡོ་གྲོང་ཁྱེར་གྱི་མ་རྐང་ཉོ་ཚོང་བྱེད་ས་དང་ཆེད་ལས་དབྱུག་རྩེད་སྤོ་ལོ་ར་བ། རྒྱལ་ཚོགས་ཚོམས་
ཆེན་དང་མཉམ་འབྲེལ་རྒྱལ་ཚོགས་སྤྱི་ཁྱབ་པུའུ་སོགས་སུ་བཏང་བ་ཡིན་ན་ཟིང་ཆ་དང་རྙོག་དྲ་
ཆེན་པོ་བཟོ་སྲིད་པ་སྨོས་ཅི་དགོས། དེ་དག་དང་བསྡུར་ན་ང་ཚོ་ཤེས་མི་རྣམས་གོང་གི་གནས་
འདི་དག་ཏུ་རྒྱུན་པར་མི་གྲངས་སྟོང་ཕྲག་ཁ་ཤས་འདུ་འཛོམས་བྱས་ཡོད། ཤེས་མིས་སྒྲིག་ལམ་
མམ་གོ་རིམ་ལྡན་པའི་བྱེད་ཐབས་གསར་གཏོད་བྱས་པ་སྟེ། དཔེར་ན། ཁེ་ཚོང་གི་འདུ་འགོད་དང་
གཞི་རྒྱ་ཆེ་བའི་དགའ་སྟོན་གྱི་བྱེད་སྒོ། ཆབ་སྲིད་ལམ་ལུགས་ལྟ་བུ། ཡིན་ནའང་འདི་དག་མི་རེ་
གཉིས་ཤིག་གིས་བསྒྲུབ་ག་ལ་ནུས། མིའི་རིགས་དང་སྤྲ་ནག་གི་ཁྱད་པར་གཙོ་བོ་ནི་རྟོག་བཟོ་བྱས་
པའི་གཏམ་རྒྱུད་དེ་དག་ཡིན་ཞིང་། དེས་སྤྱིན་ཆུ་ནང་བཞིན་མི་སྒེར་དང་ཁྱིམ་ཚང་ཁྲི་མ་འབུམ་
དཀྱུས་གཅིག་ཏུ་སྦྱར་བ་དང་། སྤྱིན་ཆུ་འདིས་ད་གཟོད་ང་ཚོ་དངོས་པོ་མཐའ་དག་གི་བདག་པོར་གྱུར་ཏུ་བཅུག་པ་རེད།
ཡིན་ནའང༌། མིའི་རིགས་ལ་ད་དུང་ནུས་རྩལ་གཞན་པའང་དགོས་ཏེ། དཔེར་ན། ལག་ཆ
བཟོ་པ་དང་བཀོལ་སྤྱོད་བྱེད་པ་ལྟ་བུ། འོན་ཀྱང་ལག་ཆ་བཟོ་ཤེས་པ་ཙམ་གྱིས་མི་ཆོག་པར་ལག་
ཆ་བཟོས་རྗེས་ད་དུང་མི་མང་གི་སྟོབས་ཤུགས་གཅིག་ཏུ་བསྒྲིལ་ཐུབ་ན་ད་གཟོད་མཇུག་འབྲས་
མངོན་ཡོང༌། དེས་ན་ཅིའི་ཕྱིར་ད་ལྟའི་ང་ཚོ་ལ་གླིང་བརྒལ་འཕུར་མདའ་མངའ་བ་དང་།
ལོ་ངོ་ཁྲི་གསུམ་གྱི་ཡར་སྔོན་ལ་མདུང་རྩེ་མེ་རྡོས་བྱས་པ་ཞིག་ལས་མེད་དོན་ཅི། སྐབས་དེ་དུས་ནས་ད་
ལྟ་ལ་ཐུག་ཏུ་མིའི་རིགས་ཀྱི་ལུས་ཁམས་ཐད་ནས་ལག་ཆ་བཟོ་པའི་ནུས་རྩལ་ལ་འགྱུར་བ་མངོན་
གསལ་ཅན་གང་ཡང་བྱུང་མེད། གལ་སྲིད་ཨའེ་དབྱིན་སི་ཐན་དང་གདོད་མའི་རི་
དྭགས་གཤོར་མཁན་ནམ་འཚོལ་སྡུད་པ་གཉིས་བདེ་མྱུར་ཐད་ནས་འགྲན་བསྡུར་བྱ་དགོས་ཚེ་སྔ་
མ་ཕྱི་མའི་དོ་ཟླར་གཏན་ནས་མི་ཡོང་། ང་ཚོ་དང་གདོད་མའི་མིའི་རིགས་ཀྱི་མི་འདྲ་ས་ནི་རྒྱུས་
མེད་ཀྱི་མི་མང་པོ་མཉམ་ལས་བྱེད་པའི་ནུས་རྩལ་མཐོར་འདེགས་ཡོང་བ་དེ་རེད། གདོད་མའི་
དུས་སྐབས་སུ་མེ་རྡོའི་མདུང་ཞིག་བཟོ་དགོས་ཚེ། མི་ཞིག་གིས་རང་གི་གཉེན་ཉེ་དུ་དང་གྲོགས་
པོའི་རོགས་རམ་ལ་བརྟེན་ནས་སྐར་མ་ཁ་ཤས་ནང་དུ་ལེགས་འགྲུབ་ཡོང་ཐུབ་མོད། དེང་དུས་
འཕུར་མདའ་ཞིག་བཟོ་དགོས་ཚེ་འཛམ་གླིང་གི་ཁྱོན་ནས་རྒྱུས་མངའ་མེད་པའི་མི་ས་ཡར་ཉེ་བ་
ཞིག་གི་མཉམ་ལས་ལ་བརྟེན་དགོས་ཏེ། ལ་ལ་གཏེར་རྡོ་འདོན་མཁན་ཡིན་ཞིང༌། ཁོ་ཚོས་ས་འོག་
གི་གཏེར་རྫས་སྔོག་འདོན་བྱེད་པ་དང་། ལ་ལ་གཞུང་ལུགས་དངོས་ལུགས་རིག་པ་བ་ཡིན་ཏེ། ཁོ་
ཚོས་རྩིས་རིག་གི་སྤྱི་འགྲོས་ཤིན་ཏུ་རིང་པོ་ལ་བརྟེན་ནས་མ་རྡུལ་དང་རྡུལ་ཕྲན་གྱི་གནས་སྟངས་བརྩི་བཞིན་ཡོད་པ་བཞིན་ནོ། །
མྱོང་རྟོགས་གསར་བརྗེའི་རྗེས་ཀྱི་སྐྱེ་དངོས་རིག་པ་དང་ལོ་རྒྱུས་རིག་པའི་འབྲེལ་བ་འཆད་དུས། ང་ཚོས་གནད་གསུམ་ལ་བསྡུས་ཆོག་སྟེ།
1. གཞི་རྩའི་སྟེང་ནས་བཤད་ན། སྐྱེ་དངོས་རིག་པས་ཤེས་མིའི་བྱ་སྤྱོད་དང་ནུས་རྩལ་ཐད་ལ་
ཚད་བཀག་ངེས་ཅན་ཞིག་བཟོས་ཡོད་དེ། དཔེར་ན། འགུལ་སྐྱོད་ཀྱི་ཁྱབ་ཁོངས་ཤིག་བཟོས་ཤིང༌།
ལོ་རྒྱུས་མཐའ་དག་ཁྱབ་ཁོངས་འདི་ལས་བྱུང་བ་རེད།
2. ཡིན་ནའང༌། ཁྱབ་ཁོངས་འདིའི་གཞི་ཁྱོན་ཤིན་ཏུ་ཆེ་བས། ཤེས་མིར་ཧ་ལས་པའི་ནུས་རྩལ་
འདོན་སྤེལ་བྱེད་སའི་བར་སྟོང་ཡོད་པ་རེད། ཁོ་ཚོར་རྟོག་བཟོ་བྱས་པའི་གཏམ་རྒྱུད་གསར་གཏོད་
བྱེད་པའི་ནུས་པ་ཡོད་པས། སྔར་ལས་མང་ཞིང་རྙོག་འཛིང་ལྡན་པའི་རྟོག་བཟོའི་གཏམ་རྒྱུད་
གསར་གཏོད་བྱས་ཏེ། མི་རབས་ནས་མི་རབས་བར་མུ་མཐུད་དུ་དར་སྤེལ་གཏོང་བཞིན་ཡོད།
3. དེའི་ཕྱིར། ཤེས་མིའི་བྱ་བ་སྤྱོད་པ་རྟོགས་འདོད་ན། ངེས་པར་དུ་མིའི་རིགས་ཀྱི་བྱ་བ་སྤྱོད་
པའི་འཕེལ་འགྱུར་གྱི་ལོ་རྒྱུས་རྟོགས་དགོས་ཤིང་། མིའི་རིགས་ཀྱི་སྐྱེ་དངོས་ཐད་ཀྱི་ཚད་བཀག་ཁོ་
ནར་དམིགས་པ་ནི། འཛམ་གླིང་བུམ་པའི་རྐང་རྩེད་སྤོ་ལོའི་འགྲན་བསྡུར་ཞིག་སྒྲོག་དུས། འགྲན་
བསྡུར་བྱ་ཡུལ་མ་གཏོགས་འགྲན་ཞུགས་ལུས་རྩལ་པ་རྣམས་ཀྱིས་ཅི་བྱས་གནས་ཚུལ་ཆ་ཙམ་ཡང་མི་སྒྲོག་པ་དང་ཀུན་ནས་མཚུངས་སོ། །
དེར་བརྟེན་ལོ་རྒྱུས་ཀྱི་བྱེད་སྒོའི་འདུ་ར་འདི་རུ། ང་ཚོའི་རྡོ་ཆས་རྙིང་མའི་སྐབས་ཀྱི་མེས་
པོ་ཚོས་དོན་དངོས་སུ་ཅི་ཞིག་ལས་ཡོད་དམ་ཞེ་ན། ང་ཚོས་ཤེས་གསལ་ལྟར་ན། ལོ་ངོ་ཁྲི་གསུམ་
ཡར་སྔོན་གྱི་ཧྲི་ཐའི་ཏི་སེང་གེའི་སྐབས་ཀྱི་མིའི་རིགས་ནི། གཟུགས་གཞི་དང་བརྩེ་དུང༌། ནུས་
རྩལ་སོགས་ཕྱོགས་གང་ཐད་ནས་ང་ཚོ་དང་ཤིན་ཏུ་མཚུངས་མོད། ཁོ་ཚོ་སྔ་མོ་མལ་ལས་ལངས་
མ་ཐག་སྔོན་ལ་ཅི་ཞིག་བྱེད་ཀྱིན་ཡོད་དམ། ཁོ་ཚོས་ཞོགས་ཟས་དང་གུང་ཟས་ཅི་བཟའ་བ་
ཡིན་ནམ། སྤྱི་ཚོགས་ནི་ཇི་འདྲ་ཞིག་ཡིན་ནམ། ཁོ་ཚོ་ཡང་ཁྱོ་གཅིག་ཤུག་གཅིག་གམ་ཁྱིམ་ཚང་
གཙིགས་སུ་འཛིན་པ་ཞིག་ཡིན་ནམ། ཁོ་ཚོ་ལ་དགའ་སྟོན་དང་ཀུན་སྤྱོད་ཚད་གཞི། ལུས་རྩལ་
འགྲན་སྡུར་དང་ཆོས་ལུགས་ཆོ་ག་འདྲ་ཡོད་སྲིད་དམ། དེས་ན་ས་བཅད་རྗེས་མའི་ནང་དུ་གོང་
གི་དྲི་བ་འདི་དག་ལ་དུས་ཀྱི་ཡོལ་བའི་ཕག་ནས་མགོ་བོ་ཕྱི་ལ་བསྲིངས་ཏེ། མྱོང་རྟོགས་གསར་
བརྗེ་ནས་ཞིང་ལས་གསར་བརྗེ་ལ་ཐུག་གི་བར་གྱི་ལོ་ངོ་ཁྲི་ཕྲག་འགའི་འཚོ་བའི་གནས་ཚུལ་ལ་བལྟ་བར་བྱའོ། །

ས་བཅད་གསུམ་པ།
ཨཱ་རྡམ་དང་ཨེ་ཝ་གཉིས་ཀྱི་ཉིན་གཅིག

མིའི་རིགས་ཀྱི་རང་གཤིས་དང་ལོ་རྒྱུས། སེམས་ཁམས་བཅས་རྟོགས་དགོས་ན། ཐབས་བརྒྱ་
ཇུས་སྟོང་གིས་ཡ་ཐོག་གདོད་མའི་མེས་པོ་ཚོའི་ཀླད་པའི་ནང་དུ་འཛུལ་ནས་ཁོ་ཚོའི་བསམ་ཚུལ་
རྟོགས་དགོས། ཤེས་མི་ཚོ་ལོ་རྒྱུས་སྟེང་དུས་ཚོད་ཕལ་ཆེ་བའི་ནང་དུ་འཚོལ་སྡུད་ལ་བརྟེན་ནས་
འཚོ་བཞིན་ཡོད། འདས་པའི་ལོ་ངོ་ཉིས་བརྒྱའི་ནང་དུ་ཤེས་མི་གང་མང་ཞིག་གི་འཚོ་གནས་བྱེད་
ཐབས་ནི་གྲོང་ཁྱེར་ལ་སོང་ནས་ངལ་རྩོལ་བགྱིས་ཏེ། ཉིན་གང་བོར་གཞུང་སྒྲུབ་ཅོག་ཙེའི་འགྲམ་
ནས་བསྡད་ཡོད། ཡིན་ནའང་ལོ་ངོ་ཁྲི་གཅིག་གི་ཡར་སྔོན་ལ། ཤེས་མི་མང་ཆེ་ཤོས་ཞིང་ལས་
དང་ཕྱུགས་ལས་ལ་བརྟེན་ནས་འཚོ་བཞིན་ཡོད། གང་ལྟར་ཡ་ཐོག་གི་ལོ་ངོ་ཁྲི་ཕྲག་གི་ནང་དུ་རི་
དྭགས་གཤོར་བ་དང་འཚོལ་སྡུད་བྱེད་པར་བསྡུར་ན། དེང་གི་འཚོ་གནས་བྱེད་སྟངས་ནི་ལོ་རྒྱུས་
སྟེང་སྐད་ཅིག་མའི་དོན་དག་ཅིག་ལས་མ་འདས།
ཉེ་ལམ་འཕེལ་འགྱུར་སེམས་ཁམས་རིག་པ་ཡར་ངོའི་ཟླ་བཞིན་དར་རྒྱས་ཆེན་པོ་བྱུང་ཞིང༌།
དེས་དེང་གི་མིའི་རིགས་ཀྱི་སྤྱི་ཚོགས་སྣ་ཚོགས་དང་སེམས་ཁམས་ཀྱི་ཁྱད་ཆོས་མ་ལུས་ཡ་ཐོག་
ཞིང་ལས་དུས་སྐབས་ཡར་སྔོན་ལ་གྲུབ་པར་འདོད། གཞུང་ལུགས་འདིའི་ཆེད་མཁས་པའི་འདོད་
པ་ལྟར་ན། ད་ལྟའི་དུས་ལ་ཡང་། ང་ཚོའི་ཀླད་ཆེན་དང་སེམས་སུ་སྔར་བཞིན་རི་དྭགས་རྔོན་པ་
དང་མ་རྨོས་ལོ་ཏོག་བཟའ་བའི་དུས་སྐབས་ཀྱི་འཚོ་བའི་སྤྱོད་སྟངས་ལྟར་བསམ་མནོ་གཏོང་གིན་
ཡོད་པ་དང་། བཟའ་བཏུང་གི་གོམས་གཤིས་དང་། འགལ་འདུ། འདོད་ཆགས་སོགས་ད་ལྟའི་འདི་
འདྲ་ཞིག་ཡིན་པའི་རྒྱུ་མཚན་ཡང་ང་ཚོའི་རྒྱུད་དུ་ཡ་ཐོག་གི་མེས་པོ་ཚོའི་འདོད་ཚུལ་ལུས་ཡོད་
པས་ཡིན་ལ། འཚོ་གནས་བྱེད་ས་བཟོ་ལས་ཅན་གྱི་ཁོར་ཡུག་ཡིན་ཏེ། དཔེར་ན། ཚོང་ཁྲོམ་ཆེན་པོ་
དང་གནམ་གྲུ ཁ་པར། རྩིས་འཁོར་སོགས་ཡོད། འདི་ལྟ་བུའི་ཁོར་ཡུག་ཏུ། ང་ཚོས་ཡ་ཐོག་གི་མེས་
པོ་ཚོ་དང་བསྡུར་ན་ཐོན་ཁུངས་དེ་ལས་མང་པོ་ལོངས་སུ་སྤྱད་ཆོག་པ་དང་། ལོ་མང་པོར་འཚོ་
གཞེས་ཐུབ་ཀྱང༌། སྔར་བཞིན་ཁ་བྲལ་དང་བློ་ཕམ་ཡིད་ཆད་ཀྱི་གནོན་ཤུགས་དྲག་པོའི་ཚོར་བ་
ཡོད། འཕེལ་འགྱུར་སེམས་ཁམས་རིག་པ་བའི་འདོད་པ་ལྟར་ན། འདིའི་རྒྱབ་ལོགས་ཀྱི་རྒྱུ་རྐྱེན་ཤེས་
འདོད་ཚེ། ང་ཚོས་ཡ་ཐོག་གི་མིའི་རིགས་ཀྱི་འཇིག་རྟེན་ལ་རྒྱུས་ལོན་གཏིང་ཟབ་ཅིག་བྱ་དགོས་
ཤིང༌། རྒྱུ་མཚན་ནི་ཡ་ཐོག་གི་འཇིག་རྟེན་དེ་དོན་དངོས་སུ་ད་ལྟ་ད་དུང་ང་ཚོའི་ཚོར་བའི་ཟབ་སར་བག་ལ་ཉལ་ཡོད་པར་འདོད།
དཔེ་ཞིག་བཞག་ནས་བཤད་ན། མིའི་ལུས་ཕུང་ལ་སྣུམ་ཞག་མོད་པོའི་ཟས་རིགས་ཤིན་ཏུ་མི་འཕྲོད་ནའང་དེར་སྲེད་དོན་ཅི་ཡིན་ནམ། དེང་སང་འབྱོར་ལྡན་རྒྱལ་ཁབ་ཀྱི་
མི་རྣམས་ལ་ལུས་ཕུང་རྒྱགས་དྲགས་པའི་གནད་དོན་བྱུང་དང་འབྱུང་བཞིན་ཡོད་པ་དང་། ལུས་
ཕུང་རྒྱགས་པའི་ནད་འདི་འགོས་ནད་ཇི་བཞིན་གང་སར་ཁྱབ་ཀྱིན་ཡོད་པར་མ་ཟད། ད་དུང་མི་
འགྱངས་པར་རྒྱགས་པའི་ནད་འདིའི་འདྲེ་ལག་འཕེལ་རྒྱས་འགྲོ་བཞིན་པའི་རྒྱལ་ཁབ་དག་ཏུའང་
བསྲིང་ངེས། གལ་སྲིད་ང་ཚོས་ཡ་ཐོག་གི་མེས་པོ་ཚོའི་བཟའ་བཏུང་གི་གོམས་གཤིས་ལ་བསམ་
བློ་མ་བཏང་ན། ང་ཚོ་ཅིའི་ཕྱིར་ཟས་རིགས་མངར་ཆ་ཅན་དང་སྣུམ་ཞག་ཅན་མཐོང་ཚེ་ཆོག་ཤེས་
མེད་པའི་རྒྱུ་མཚན་མི་ཤེས། སྐབས་དེར་ང་ཚོ་རྩྭ་ཐང་དང་ནགས་ཚལ་དུ་འཚོ་སྡོད་བྱས་ཡོད་པས།
སྣུམ་ཞག་མང་པོའི་ཟས་རིགས་ཤིན་ཏུ་དཀོན་པས་དགོས་མཁོ་ནམ་ཡང་བསྐང་ཐུབ་ཀྱིན་མེད། ལོ་
ངོ་ཁྲི་གསུམ་ཡར་སྔོན་གྱི་མི་ཞིག་གིས་མངར་ཆ་ཅན་གྱི་ཟས་རིགས་ཤིག་ཟ་འདོད་ན་ཡོང་ཁུངས་
སྣ་གཅིག་མ་གཏོགས་མེད་དེ། དེ་ནི་སྨིན་ཐག་ཆོད་པའི་ཤིང་ཏོག་རེད། དེའི་ཕྱིར། གལ་སྲིད་རྡོ་
ཆས་དུས་རབས་ཀྱི་བུད་མེད་ཅིག་ཞིམ་མངར་ལྡན་པའི་ཤིང་ཏོག་གི་ལྗོན་པ་ཞིག་དང་འཕྲད་ཚེ།
ཆེས་བློ་རིག་ལྡན་པའི་བྱེད་ཐབས་ནི་དེ་མ་ཐག་འགྲངས་ཚད་ཅིག་བཟའ་རྒྱུ་དེ་ཡིན་ཞིང་། དེ་མིན་
ཚེ་ཉེ་འགྲམ་གྱི་སྤྲེའུ་མཇུག་རིང་གིས་ཀྱང་ཤིང་ཏོག་གི་ལྗོན་པ་འདི་མཐོང་བ་ཡིན་ན། ཁོ་མོར་ཤིང་
ཏོག་གཅིག་ཀྱང་རེག་མི་སྲིད། དེའི་རྐྱེན་གྱིས་སྣུམ་ཞག་མོད་པའི་ཟས་རིགས་འདི་ལྟར་ཁྱུར་མིད་
གཏོང་འདོད་པའི་ཚོར་བ་རྣོན་པོ་ཞིག་ང་ཚོའི་རྒྱུད་ན་ད་དུང་ཡང་རང་ཆས་སུ་གནས་ཡོད། ད་ལྟ་
ང་ཚོ་ཐོག་བརྩེག་མཐོན་པོ་རུ་བསྡད་ནས་ཁྱིམ་ཚང་རེ་རེའི་འཁྱགས་སྒམ་ནང་དུ་ཟས་རིགས་སྣ་
ཚོགས་བྱུར་བུར་གཏམས་ཡོད་ན་ཡང་། ང་ཚོའིDNAཡི་ནང་དུ་ཡ་ཐོག་རྩྭ་ཐང་གི་འཚོ་བ་གང་དེ་
ཉར་ཡོད། དེའི་རྐྱེན་གྱིས་ང་ཚོས་ཤེས་མེད་ཚོར་མེད་ངང་མངར་ཟས་ཧ་ཀན་ཏ་སི( Abi)
ཤོག་ཕོར་གང་གི་སྤོད་ཡ་ལ་ཁོ་ཁོའུ་ཁོ་ལིར་ཕོར་ཆེན་གང་བཏུང་འགྲོ་བ་རེད།
འདི་ལྟ་བུའི“ཟས་རྔམ་གཞི་རྒྱུ”གཞུང་ལུགས་ལ་ད་ལྟ་ཀུན་གྱིས་ཁས་ལེན་བཞིན་ཡོད།
གཞུང་ལུགས་གཞན་དག་ལ་མཚོན་ན་རྩོད་གཞིའི་རང་བཞིན་ཤིན་ཏུ་མང་པོ་ཡོད་པ་སྟེ། དཔེར་
ན། འཕེལ་འགྱུར་སེམས་ཁམས་རིག་པའི་ཆེད་མཁས་པ་ལ་ལས་འདོད་ཚུལ་ལྟར་ན། ཡ་ཐོག་
གདོད་མའི་དུས་སུ་གཙོ་བོ་ཁྱོ་གཅིག་ཤུག་གཅིག་ཁྱིམ་ཚང་གིས་གྲུབ་པ་མིན་སྟབས།
མི་སྐོར་ཞིག་མཉམ་དུ་འཚོ་སྡོད་བྱེད་ཀྱིན་ཡོད་པ་དང་། སྒེར་དབང་རྒྱུ་ནོར་མེད་ལ་ཁྱོ་གཅིག་ཤུག་གཅིག་གི་
གཉེན་སྒྲིག་འབྲེལ་བ་ཡང་མེད་པར་མ་ཟད། ཐ་ན་ཨ་ཕ་ཞེས་པའི་ཐོབ་ཐང་འདི་ཡང་མེད། འདི་
འདྲའི་ཚོ་པའི་ཁྲོད་བུད་མེད་དག་དུས་གཅིག་ཏུ་སྐྱེས་པ(བུད་མེད།)དུ་མར་དགའ་མགུ་སྤྱད་
ནས་མཛའ་བརྩེ་འབྲེལ་ལམ་འཛུགས་པ་དང་། ཚོ་པའི་ནང་གི་དར་མ་རྣམས་ཀྱིས་ལྷན་དུ་ཚོ་པའི་
ནང་གི་བྱིས་པ་སྙོར་སྐྱོང་བྱེད་ཀྱིན་ཡོད། དེའི་རྐྱེན་གྱིས་སྐྱེས་པ་རྣམས་ཀྱིས་བྱིས་པ་གང་དག་རང་
ཉིད་ཀྱི་རྒྱུད་པ་ཡིན་པ་མི་ཤེས་པས། བྱིས་པ་ཐམས་ཅད་ལ་རིས་སུ་མ་ཆད་པར་སྙོར་སྐྱོང་བྱེད་པར་འདོད།
འདི་ལྟ་བུའི་སྤྱི་ཚོགས་ཀྱི་སྒྲིག་གཞི་ནི་དུས་རབས་གསར་པའི་ཝུའུ་ཐུའོ་པང(མངོན་འགྱུར་
བྱེད་ཐབས་མེད་པའི་རེ་འདུན)མ་ཡིན་ཏེ། སྲོག་ཆགས་མང་པོར་འདི་ལྟ་བུའི་སྤྱི་ཚོགས་ཀྱི་སྒྲིག་
གཞི་ཞིག་ཡོད་པ་དང་། ཁྱད་པར་དུ་སྤྲ་ནག་དང་ཝོ་སྤྲ་ནག་སོགས་ང་ཚོ་དང་རིགས་ཉེ་བ་རྣམས་
ལ་འདི་འདྲའི་སྤྱི་ཚོགས་ཡོད། ད་ལྟའི་དུས་འདིར་ཡང་ད་དུང་མིའི་རིགས་ཀྱི་སྤྱི་ཚོགས་ཁྲོད་དུ་
ཐུན་མོང་གིས་བྱིས་པ་སྙོར་སྐྱོང་བྱེད་པའི་ལམ་ལུགས་གནས་ཡོད་པ་དང་། དཔེར་ན། ཝེ་ནེ་ཙུའེ་
ལ་རྒྱལ་ཁབ་ཀྱི་པཱ་རེའི་དབྱིན་ཏི་ཨན་པའི་སྤྱི་ཚོགས་ཁྲོད་དུ། ཁོ་པ་ཚོས་བྱིས་
པ་ནི་སྐྱེས་པ་ཆེ་གེ་མོ་ཁོ་ནའི་ཁམས་དཀར་ལས་གྲུབ་པ་མི་འདོད་པར། ཨ་མའི་བུ་སྣོད་དུ་སྐྱེས་པ་
དུ་མའི་ཁམས་དཀར་སྣ་ཚོགས་བསྡེབས་པ་ལས་གྲུབ་པར་འདོད་པས། གལ་སྲིད་ཨ་མ་བཟང་པོ་
ཞིག་བྱེད་འདོད་ན། བུད་མེད་དེས་སྐྱེས་པ་འདྲ་མིན་སྣ་ཚོགས་ལ་དགའ་མགུར་སྤྱོད་དགོས་ཤིང༌།
ཁྱད་པར་དུ་མངལ་སྦྲུམ་ཡོད་པའི་དུས་སྐབས་ལ་རི་དྭགས་གཤོར་པ་ལ་བྱང་ཆ་ལྡན་ཞིང་གནའ་
གཏམ་བཤད་མཁས་པ། ལུས་པོ་སྟོབས་དང་ལྡན་པའི་དམག་མི། བུད་མེད་ལ་གཅེས་པའི་སྐྱེས་
པར་དགའ་མགུར་སྤྱད་ན་རང་གི་བྱིས་པར་གོང་གི་མཛངས་པའི་ཡོན་ཏན་མ་ལུས་འཛོམ་པར་
འདོད། གལ་སྲིད་ཁྱོད་ཀྱིས་འདི་ཐོས་མ་ཐག་གླེན་རྟགས་ཤིག་ཏུ་ངེས་ཚེ། ཉིད་ཀྱིས་ཡིད་ལ་བརྣག་
དགོས་རྒྱུ་ཞིག་ནི་དེང་གི་སྦྲུམ་རྟེན་རིག་པའི་ཞིབ་འཇུག་འདི་འཕེལ་རྒྱས་བྱུང་རྗེས། ང་ཚོས་ད་
གཟོད་ཡིད་རྟོན་འཕེར་བའི་བདེན་དཔང་ལས་བུ་ཕྲུག་གཅིག་ལ་ཕ་གཅིག་མ་གཏོགས་མེད་པ་ར་སྤྲོད་བྱུང་བ་རེད།
“གདོད་མའི་ཀུང་ཧྲེ”་གཞུང་ལུགས་ཀྱི་རྗེས་འབྲངས་པ་ཚོས། དེང་རབས་
ཀྱི་བཟའ་ཚང་ཁྲོད་དུ་རྒྱུན་པར་མངལ་མ་ཆགས་པའི་དཀའ་ངལ་ལ་འཕྲད་པའི་དབང་གིས་
བཟའ་འཐོར་བྱེད་མཁན་ཤིན་ཏུ་མང་པོ་ཡོད་ཕྱིན། མི་དར་མ་དང་ཕྲུ་གུ་གང་ཡིན་རུང་ཚང་
མར་རྒྱུན་དུ་སེམས་ཁམས་ཐད་ཀྱི་གནད་དོན་སྣ་ཚོགས་ཡོད་པ་ནི། དོན་དངོས་ཐོག་དེང་རབས་
སྤྱི་ཚོགས་ཀྱིས་མིའི་རིགས་ལ་བཙན་ཐབས་ཀྱིས་ཁྱོ་གཅིག་ཤུག་གཅིག་གི་ལྟེ་བའི་ཁྱིམ་ཚང་ལམ་
ལུགས་ལག་བསྟར་བྱས་པར་ལན་ཞིང་། འདི་ནི་ང་ཚོའི་སྐྱེ་དངོས་རང་བཞིན་གྱི་ལྷན་སྐྱེས་ཀྱི་ནུས་པ་དང་རྒྱབ་འགལ་དུ་གྱུར་པར་འདོད།
མཁས་པ་མང་པོ་ཞིག་གིས་གཞུང་ལུགས་འདི་ལ་ངོ་རྒོལ་མཐའ་གཅིག་ཏུ་བྱས་ཏེ། ཁྱོ་གཅིག་
ཤུག་གཅིག་ལམ་ལུགས་ཀྱི་ལྟེ་བའི་ཁྱིམ་ཚང་ནི་མིའི་རིགས་ཀྱི་ཐུན་མིན་གྱི་སྤྱི་སྲོལ་ཞིག་ཏུ་ཆགས་
པར་འདོད། མཁས་དབང་དེ་དག་གིས་གདོད་མའི་སྤྱི་ཚོགས་ནི་དེང་རབས་སྤྱི་ཚོགས་དང་བསྡུར་
ན་དེ་ལས་འདྲ་མཉམ་དང་མཉམ་སྤྱོད་བྱེད་ཀྱིན་ཡོད་ཀྱང༌། དེ་ཡང་རང་རྐྱ་ཐུབ་པའི་སྡེ་ཚན་ཞིག་
གིས་གྲུབ་པ་དང་། སྡེ་ཚན་དེ་ནི་ཕྲག་དོག་ཆེ་བའི་ཕོ་མོ་ཟུང་དང་དེ་གཉིས་ཀྱི་ཕྲུ་གུས་གྲུབ་པ་
རེད། དེའི་རྐྱེན་གྱིས་དེ་རིང་རིག་གནས་ཕལ་ཆེ་བས་སྔར་བཞིན་ཁྱོ་གཅིག་ཤུག་གཅིག་གི་ལྟེ་བའི་
ཁྱིམ་ཚང་གི་ཐབས་ལམ་སྤྱོད་ཀྱིན་ཡོད་པ་དང་། ཕོ་མོ་ཚང་མས་རང་གི་ཟླ་བོ་དང་ཕྲུ་གུར་བདག་
གིར་འཛིན་པར་མ་ཟད། ད་དུང་ཁོ་རེ་ཡ་བྱང་མ་དང་སི་རི་ཡ་ལ་སོགས་པའི་དེང་གི་རྒྱལ་ཁབ་
འགས་ཆབ་སྲིད་དབང་ཆ་ཕ་འདས་རྗེས་བུ་ལ་རྒྱུན་འཛིན་བྱེད་དུ་འཇུག་གིན་ཡོད།
འདིའི་ཐད་ཀྱི་རྩོད་གཞི་ཐག་གཅོད་དང་རང་རེའི་འདོད་ཆགས་དང་སྤྱི་ཚོགས། ཆབ་སྲིད་
བཅས་ལ་རྒྱུས་ལོན་བྱ་འདོད་ན། ངེས་པར་དུ་ང་ཚོའི་མེས་པོའི་འཚོ་བའི་ཆ་རྐྱེན་ལ་དེ་བས་རྒྱུས་
ལོན་བྱ་དགོས་ཤིང༌། ལོ་ངོ་ཁྲི7སྔོན་གྱི་མྱོང་རྟོགས་གསར་བརྗེ་ནས་ལོ་ངོ12000ཡར་སྔོན་གྱི་ཞིང་
ལས་གསར་བརྗེ་ལ་ཐུག་གི་ཤེས་མིས་ཡང་སྙིང་འཚོ་བ་ཇི་ལྟར་རོལ་པར་བལྟ་དགོས་སོ། །
ཡིན་ནའང་ཡིད་ཕངས་པ་ཞིག་ལ། ཡ་ཐོག་གདོད་མའི་མེས་པོ་ཚོའི་འཚོ་བའི་ཐད་ནས་ཧ་
ལམ་གཏན་འཁེལ་དུ་རུང་བའི་དོན་དངོས་ཅི་ཡང་མེད་པ་དེ་རེད། “ཡ་ཐོག་གི་གདོད་མའི་ཀུང་
ཧྲེ”དང་ཡང་ན“འགྱུར་བ་མེད་པའི་ཁྱོ་གཅིག་ཤུག་གཅིག་གི་ལམ་ལུགས”གང་ཡིན་རུང་། ང་
ཚོས་ཡིད་བརྟན་འཕེར་བའི་བདེན་དཔང་ཞིག་ད་དུང་རྙེད་མེད། ཡ་ཐོག་གདོད་མའི་དུས་སུ་ཡི་
གེས་ལམ་ནས་ཟིན་ཐོ་བཀོད་པ་ཡོད་མི་སྲིད་པས། གནའ་རྫས་རྟོག་ཞིབ་བྱ་ཡུལ་ཕལ་ཆེ་བ་རུས་
པའི་འགྱུར་རྡོ་དང་རྡོ་ཆས་རེད། གལ་ཏེ་ཡོ་བྱད་ཁ་ཤས་ནི་ཤིང་ཆ་དང་སྨྱུག་མ། ཀོ་བ་སོགས་
ཀྱིས་བཟོས་པ་ཡིན་པའི་དབང་དུ་བཏང་ཡང་། རྒྱུ་ཆ་འདི་དག་ནི་ཤིན་ཏུ་རུལ་སླ་བས། དམིགས་
བསལ་གྱི་གནས་བབ་འོག་ད་གཟོད་སྐྱོན་མེད་ངང་ཉར་ཚགས་བྱེད་ཐུབ། མི་གང་མང་ཞིག་གིས་
ཞིང་ལས་གསར་བརྗེའི་སྔོན་ལ་མི་རྣམས་ཀྱིས་རྡོ་ཆས་མ་གཏོགས་བཀོལ་སྤྱོད་བྱེད་ཀྱིན་མེད་པར་
འདོད་པ་ནི། དོན་དངོས་སུ་གནའ་རྫས་རྟོག་ཞིབ་ལ་ཐེབས་པའི་ནོར་འཁྲུལ་ཆེན་པོ་ཞིག་སྟེ། རྡོ་
ཆས་དུས་རབས་ཞེས་པ་ནི། དོན་དངོས་སུ“ཤིང་ཆས་དུས་རབས”ཞེས་ན་དེ་
ལས་ཡང་དག་ཏུ་མཐོང་ཞིང་། སྐབས་དེར་རི་དྭགས་གཤོར་བྱེད་ཀྱི་ལག་ཆ་མང་ཆེ་ཤོས་ནི་ཤིང་ལས་བཟོས་པ་ཡིན་པས་སོ། །
གལ་སྲིད་མིག་སྔར་ལྷགས་པའི་གནའ་རྫས་རིག་དངོས་ཙམ་ལ་བརྟེན་ནས་ཡ་ཐོག་གདོད་
མའི་རྔོན་པ་ཚོའི་འཚོ་བར་རིགས་འདེད་བགྱིས་ན། མཇུག་འབྲས་ལ་ཧེ་བག་རི་རབ་འདྲ་བ་འབྱུང་
སྲིད་པ་སྨོས་ཅི། ཡ་ཐོག་གདོད་མའི་མིའི་རིགས་ཀྱི་འཚོ་བ་དུས་ཕྱིས་ཀྱི་ཞིང་ལས་དང་བཟོ་ལས་
དུས་སྐབས་ཀྱི་འཚོ་བ་དང་བསྡུར་ན། མི་འདྲ་བའི་ཆ་ནི་མིས་རྩོལ་བ་ལ་བརྟེན་ནས་བྱུང་བའི་
དངོས་པོ་བཀོལ་སྤྱོད་བྱེད་པ་ཤིན་ཏུ་དཀོན་པ་དེ་ལས་མ་འདས། དེ་བཞིན་དུ་ཁོ་ཚོའི་འཚོ་བར་
དངོས་པོ་འདི་དག་གིས་ཕན་ནུས་བླ་ལྷག་ཅིག་ཐོན་གྱིན་མེད། དེང་གི་འབྱོར་ཕྱུག་ལྡན་པའི་སྤྱི་
ཚོགས་ཁྲོད་དུ་མི་སུ་དང་གང་ཡིན་རུང་མི་ཚེ་གཅིག་ལ་མིས་བཟོས་པའི་ཡོ་བྱད་ས་ཡ་དུ་མ་
བཀོལ་སྤྱོད་བྱེད་ཀྱིན་ཡོད་དེ། དཔེར་ན། རླངས་འཁོར་ནས་ཁང་པ་དང་། ཐེངས་གཅིག་ལ་སྤྱོད་
པའི་ཆབ་གདན་ནས་འོ་མའི་འགྱིག་ཐུམ་ལ་སོགས་པ་བགྲང་ལས་འདས་པ་ཞིག་ཡོད་པ་དང༌།
བྱེད་སྒོ་དང་དད་འདུན། ཐ་ན་བརྩེ་དུང་སོགས་ཡོད་དོ་ཅོག་ལ་མིས་བཟོས་པ་མིན་པའི་ཡོ་བྱད་
གཅིག་ཀྱང་མེད། བཟའ་བཏུང་ཐད་ནས་བཤད་ན། འབྲེལ་ཡོད་ཀྱི་མིས་བཟོས་པའི་དངོས་པོ་དེ་
ལས་མང་པོ་ཡོད་དེ། དཔེར་ན། སྟབས་བདེ་བའི་སྐྱོགས་དང་ཤེལ་ཕོར། ཐ་ན་རྙོག་འཛིང་ལྡན་པའི་
གཞི་རྒྱུའི་བཟོ་སྐྲུན་གྱི་དངོས་བརྟག་ཁང་དང་མཚོ་ཐོག་རྒྱང་སྐྱོད་བྱེད་པའི་ཉ་གྲུ་སོགས་ཡོད་པ་
ལྟ་བུ། རོལ་རྩེད་ཐད་ནས་ཀྱང་མིས་བཟོས་དངོས་པོ་འབོར་ཆེན་ཡོད་དེ། དཔེར་ན། གཅན་གཟན་
ཡ་མ་གཟུགས་ཀྱི་བྱང་བུ་ནས་མི་གྲངས་འབུམ་ཕྲག་ལྷག་ཤོང་བའི་ལུས་རྩལ་ར་བ་ལྟ་བུ་རེད།
འཆལ་སྤྱོད་དམ་དགའ་མགུར་རོལ་དགོས་ན། མཛུབ་དཀྲིས་དང་མལ་ཁྲི། མཛེས་པའི་གོས་རྒྱན།
ཆགས་ཉམས་ལྡན་པའི་ནང་ལྭ། སྲུང་ཤུབས། དར་སྲོལ་ཆེ་བའི་ཟ་ཁང་། རླངས་འཁོར་མགྲོན་ཁང་།
གནམ་གྲུ་འབབ་ཐང་གི་སྐུ་མགྲོན་ཁང༌། ཆང་སའི་ཚོམས་ཆེན། གཉེན་སྟོན་བློ་འདྲི་སྤྱི་གཉེར་ཁང་
སོགས་མེད་ག་ལ་རུང་། དེ་བཞིན་དུ་ང་ཚོས་དད་མོས་བྱེད་པའི་ཆོས་ལུགས་ལ་ཆ་བཞག་ན། ནང་
པའི་མཆོད་རྟེན་དང་ཏའོ་ལུགས་པའི་གསས་ཁང་། དབྱི་སི་ལན་གྱི་ཆོས་ཁང་། ཧིན་རྡུའི་ཆོས་
ལུགས་ཀྱི་དགོན་པ། རྒྱན་གྱིས་སྤུད་པའི་ཆོས་དཔེ། ཚོན་མདོག་རྣམ་པར་བཀྲ་བའི་ཆོས་འཁོར།
མཆོད་འབུལ་བྱེད་མཁན་གྱི་མཆོད་གོས། ཞག་སྒྲོན། སྤོས། ཡེ་ཤུའི་འཁྲུངས་སྐར་གྱི་རྟེན་འབྲེལ་ལྗོན་
ཤིང་། དུར་བྱང་། ད་དུང་གསེར་འོད་ལམ་ལམ་འཚེར་བའི་མཚོན་རྟགས་སྣ་ཚོགས་མིའི་རྩོལ་བ་ལ་མ་བརྟེན་པ་གཅིག་ཀྱང་མེད་དོ། །
ཁྱིམ་ཚང་ཞིག་གནས་སྤོར་དུས་མ་གཏོགས་ང་ཚོས་ཧ་ལམ་ཅ་དངོས་འདི་འདྲ་མང་པོ་ཞིག་
ཡོད་པ་གཏན་ནས་ཚོར་མི་སྲིད། ཡ་ཐོག་གདོད་མའི་མི་རྣམས་ཕལ་ཆེར་ཟླ་བ་རེ་དང་གཟའ་
འཁོར་རེར་གནས་སྤོ་ཐེངས་གཅིག་བྱེད་དགོས་ཤིང་། ཐ་ན་ཉིན་རེ་ལ་གནས་སྤོ་བྱེད་དགོས་པ་
ཡང་ཡོད་པས། ཁྱིམ་གྱི་ཅ་དངོས་ཡོད་དོ་ཅོག་རང་གི་རྒྱབ་ལ་ཁུར་ནས་འགྲོ་བཞིན་ཡོད། སྐབས་
དེར་ད་དུང་ཁང་པ་སྤོ་བའི་སྤྱི་གཉེར་ཁང་དང་ཟོག་འདྲེན་རླངས་འཁོར་མེད་པར་མ་ཟད། ཐ་
ན་ཁལ་ཟོག་ཙམ་ཡང་མེད་པས། འཚོ་བའི་ཉེར་མཁོ་མཐའ་དག་ངེས་པར་དུ་ཉུང་དུ་འཕྲི་དགོས་
པ་སྨོས་མ་དགོས། དེས་ན་ལུགས་མཐུན་སྒོས་ཚོད་དཔག་ཅིག་བྱས་ན། ཁོ་ཚོའི་སེམས་ཁམས་དང་
ཆོས་ལུགས། བརྩེ་དུང་སོགས་མང་ཆེ་བར་མིས་བཟོས་པའི་ཅ་དངོས་ཀྱི་རོགས་འདེགས་མི་དགོས།
ལོ་འབུམ་གཅིག་གི་རྗེས་ལ་གནའ་རྫས་རྟོག་ཞིབ་པ་ཞིག་གིས་དེང་གི་མུའུ་སི་ལིན་གྱི་དད་མོས་
དང་ཆོ་ག་སོགས་ཤེས་འདོད་པའི་དབང་དུ་བཏང་ན། དབྱི་སི་ལན་གྱི་ཆོས་ཁང་གི་གནས་ཤུལ་
སྔོག་པ་ལས་སོན་པའི་ཅ་དངོས་སྣ་ཚོགས་ཁོ་ནས་ཀྱང་དབྱི་སི་ལན་གྱི་ཆོས་ལུགས་རགས་རིམ་
ཙམ་ཚོད་དཔག་བྱེད་ཐུབ། ཡིན་ནའང་ང་ཚོས་ཡ་ཐོག་གདོད་མའི་མི་རྣམས་ཀྱི་དད་མོས་དང་
ཆོ་ག་རྟོགས་རྒྱུ་ནི་ཧ་ཅང་ཁག་པོ་རེད། དུས་མཚུངས་སུ་གལ་ཏེ་མ་འོངས་པའི་ལོ་རྒྱུས་རིག་པ་བ་
ཞིག་གིས་དུས་རབས21པའི་ཐའེ་ཝན་གྱི་ན་གཞོན་ཞིག་གི་སྤྱི་ཚོགས་འབྲེལ་ལམ་ལ་རྒྱུས་ལོན་བྱེད་
དགོས་ན། ཤོག་བུའི་འཕྲིན་ཡིག་གཙོར་འཛིན་དགོས་ཏེ། (ལག་འཕྲིན་དང་གློག་རྡུལ་ཡིག་ཟམ།
པོད་འཕྲིན། ལག་འཕྲིན་ནང་གི་འཕྲིན་ཐུང་ལ་སོགས་པ་མངོན་སུམ་དུ་ཉར་ཐབས་མེད་པ་རེད།
དེར་བརྟེན་ཁོ་རང་དཀའ་ཁག་གང་དག་ལ་འཕྲད་སྲིད་པ་དཔག་ནུས་སོ། །
དེའི་ཕྱིར། མིག་སྔར་མིག་གི་མཐོང་ཡུལ་དུ་གྱུར་པའི་གནའ་རྫས་ཁོ་ན་ལ་བརྟེན་ནས་ཡ་
ཐོག་གདོད་མའི་རྔོན་པའི་འཚོ་བར་རྒྱུས་ལོན་བྱས་ཚེ། འདི་ལྟ་བུའི་གོ་འཛོལ་ཐེབས་ངེས། དེས་ན་
གནད་དོན་འདི་ཐག་གཅོད་བྱེད་པའི་ཐབས་ལམ་ཉག་ཅིག་ནི། དེང་དུས་ད་དུང་ཡོད་པའི་རྔོན་
པའི་སྤྱི་ཚོགས་ལ་ཞིབ་འཇུག་བྱ་དགོས་ཤིང་། མིའི་རིགས་རིག་པ་བརྒྱུད་ནས་ང་ཚོས་ཐད་ཀར་སྤྱི་
ཚོགས་འདི་དག་ལ་ཞིབ་འཇུག་བགྱིས་ཆོག འོན་ཀྱང་དེང་དུས་ཀྱི་རྔོན་པའི་སྤྱི་ཚོགས་ལ་གཞིགས་
ནས་ཡ་ཐོག་གདོད་མའི་རྔོན་པའི་སྤྱི་ཚོགས་ཀྱི་རྣམ་པར་ཚོད་དཔག་བྱས་ན། ད་དུང་གཟབ་དགོས་པའི་ཆ་ཡང་ཡོད་དེ།
གཅིག ཉེ་རབས་བར་དུ་གནས་ཡོད་པའི་རྔོན་པའི་སྤྱི་ཚོགས་མ་ལུས་པ་ལ་ཉེ་འགྲམ་གྱི་
ང་ལས་དང་བཟོ་ལས་སྤྱི་ཚོགས་ཀྱིས་ཤུགས་རྐྱེན་ཅུང་ཐེབས་ཡོད་པས། ད་ལྟ་དང་ལོ་ངོ་ཁྲི་
ཕྲག་དུ་མའི་ཡར་སྔོན་གྱི་རྔོན་པའི་སྤྱི་ཚོགས་གཉིས་འདྲ་མཚུངས་རེད་ཅེས་ན་ཆ་འཇོག་བྱེད་ཁག་པོ་རེད།
གཉིས། དེང་གི་རྔོན་པའི་སྤྱི་ཚོགས་གཙོ་བོ་གནམ་གཤིས་མི་ལེགས་པ་དང་། ས་བབ་གཟར་
སོ་ནམ་ལ་མི་འཚམ་པའི་ས་ཁུལ་ཡིན་ཞིང་། དཔེར་ན། ཨ་ཧྥེ་རི་ཁའི་ལྷོ་ཕྱོགས་ཀྱི་ཁ་ལ་ཧ་ལི་
བྱེ་ཐང་དུ་ཚོ་པ་འགའ་ཤས་ཤིག་འདི་ལྟ་བུའི་ཁོར་ཡུག་ཏུ་འཚོ་བར་གོམས་
ཡོད། འོན་ཀྱང་སྤྱི་ཚོགས་འདི་དག་སྤྱད་ནས་སྔོན་གྱི་འབྲི་ཆུའི་འབབ་རྒྱུད་ལྟ་བུའི་ས་ཁུལ་གཤིན་
པོ་རུ་གནས་པའི་ཚོ་པ་ལ་ཞིབ་འཇུག་བགྱིས་ན་འཁྲུལ་བ་ཚབས་ཆེན་འབྱུང་ངེས། ལྷག་པར་དུ་
འབྲི་ཆུའི་འབབ་རྒྱུད་ཀྱི་མི་གྲངས་དང་བསྡུར་ན་ཁ་ར་ཧ་རེའི་བྱེ་ཐང་གི་མི་གྲངས་ཤིན་ཏུ་ཉུང་
ཕྱིར། འདིས་ཚོ་པའི་མི་གྲངས་དང་སྒྲིག་གཞི་སོགས་གནད་འགག་གི་ཐད་ལ་ཤུགས་རྐྱེན་ཆེན་པོ་ཐེབས་སྲིད་པ་རེད།
གསུམ། རྔོན་པའི་སྤྱི་ཚོགས་ཀྱི་ཆེས་མངོན་གསལ་ལྡན་པའི་ཆ་ནི་སོ་སོར་རང་རང་གི་ཁྱད་
ཆོས་མངའ་བས་ཕན་ཚུན་ཐ་དད་དུ་སྣང་ལ། གཞན་ས་ཁུལ་མི་འདྲ་བར་ད་གཟོད་མིའི་རིགས་
ལ་ཁྱད་པར་ཡོད་པའི་ངེས་པ་མ་མཆིས་ཏེ། ས་ཁུལ་གཅིག་ཏུ་ཡང་སྔར་བཞིན་ཕན་ཚུན་བར་
དུ་ཁྱད་པར་ཆེན་པོ་ཡོད། འདིའི་ཐད་ལ་དཔེར་བརྗོད་ལེགས་པོ་ཞིག་ཡོད་དེ། དབྱིན་ཇིས་ཨོ་
སི་ཁྲུ་ལི་ཡ་དབང་དུ་མ་བསྡུས་པའི་ཡར་སྔོན་ལ། ཨོ་སི་ཁྲུ་ལི་ཡའི་སྐམ་ས་ཡོངས་སུ་རྔོན་རྒྱག་
བྱེད་པའི་གཉུག་གནས་མི་རིགས་འབུམ་གསུམ་ནས་འབུམ་བདུན་ཡོད་པ་དང༌། དེ་དག་རིགས་
ཚོ200ནས600རུ་དབྱེ་ཞིང་རིགས་ཚོ་གཅིག་ཡང་བསྐྱར་ཚོ་པ་དུ་མར་བགོས་ཡོད།* རིགས་ཚོ་རེ་
རེར་རང་གི་སྐད་དང་ཆོས་ལུགས། ཚད་གཞི། གོམས་སྲོལ་སོགས་ཡོད། ཡང་དཔེར་ན་ཨོ་སི་ཁྲུ་ལི་
ཡའི་ལྷོ་ཕྱོགས་ཀྱི་ཨ་ཏི་ལེ་ཏི་གྲོང་ཁྱེར་ཉེ་འགྲམ་དུ། ཕ་རྒྱུད་སྤྱི་ཚོགས་ཡིན་པའི་
ཁྱིམ་རྒྱུད་ཁ་ཤས་ཡོད་པ་དང༌། ཁོ་ཚོས་རང་རང་གནས་སའི་ས་ཁོངས་ཀྱི་ཚད་གཞིར་གཞིགས་ཏེ་
ཚོ་པ་རེ་བསྐྲུན། དེ་ལས་ལྡོག་སྟེ་ཨོ་སི་ཁྲུ་ལི་ཡའི་བྱང་ཕྱོགས་ཀྱི་ཚོ་པ་དག་ལ་མཚོན་ན་ཕལ་ཆེར་
མ་རྒྱུད་སྤྱི་ཚོགས་ཡིན་ཞིང་། ཚོ་པའི་ནང་གི་མི་རྣམས་ཀྱི་ཐོབ་ཐང་གཙོ་བོ་རང་གི་གདོད་མའི་
བླ(གདོད་མའི་སྤྱི་ཚོགས་ནང་ཡུལ་ཚོ་དང་ཁྱིམ་ཚང་གི་འབྱུང་ཁུངས་མཚོན་པའི་རྟགས།
སྒྱུར་མཆན།)ལ་གཞིགས་པ་ལས་ཁོ་རང་གི་མངའ་ཁོངས་མིན་ནོ། །
ཞིང་ལས་གསར་བརྗེ་མ་བྱུང་བའི་སྔོན་ཏག་ཏག་ལ་གོ་ལ་འདིའི་སྟེང་དུ་ཧ་ལམ་རྔོན་པ་ས་
ཡ་ལྔ་ནས་ས་ཡ་བརྒྱད་ལྷག་ཡོད་པས། རིགས་རྒྱུད་དང་རིག་གནས་སྣ་མང་ཕུན་སུམ་ཚོགས་པ་
ཞིག་ཡོད། རང་རྐྱ་ཐུབ་པའི་ཚོ་པ་སྟོང་ཕྲག་དུ་མ་ཡོད་པར་མ་ཟད། ཐུན་མོང་མ་ཡིན་པའི་སྐད་
དང་རིག་གནས་ཀྱང་སྟོང་ཕྲག་དུ་མ་ཡོད་པ་རེད།’གང་ལྟར་སྐད་དང་རིག་གནས་ནི་མྱོང་རྟོགས་
གསར་བརྗེའི་གྲུབ་འབྲས་གཙོ་བོ་རེད། རྟོག་བཟོ་བྱས་པའི་གཏམ་རྒྱུད་བྱུང་པའི་དབང་གིས་སྐྱེ་
ཁམས་གཅིག་དང་གཞི་རྒྱུ་གཅིག་ནས་མཆེད་པའི་མི་རྒྱུད་ཡིན་ཡང་། ཐུན་མོང་མ་ཡིན་པའི་
བསམ་པའི་བཀོད་པ་གསར་གཏོད་བྱེད་ཐུབ་པས། དེ་དག་ལས་ཚད་གཞི་དང་རིན་ཐང་ལྟ་ཚུལ་མི་འདྲ་བ་མཚོན་ནུས།
དཔེར་ན། ང་ཚོས་ཡིད་རྟོན་རུང་བའི་རྒྱུ་མཚན་ཁུངས་བཙུན་ལས་ཤེས་གསལ་ལྟར་ན། ལོ་
ངོ་ཁྲི་གཉིས་ཡར་སྔོན་དུ་པེ་ཅིན་གྱི་གནའ་མིས་བཤད་པའི་སྐད་ཆ་དང་དེང་གི་ཐེན་ཅིན་ན་ཡོད་
པའི་གནའ་མིའི་སྐད་ཆ་ལ་ཁྱད་པར་ཆེན་པོ་ཡོད་པ་དང་། ཚོ་པ་ག་གེ་མོ་ཞིག་འཁྲུག་པ་ལ་དགའ་
ཞིང་ཚོ་པ་གཞན་ཞིག་ཞི་བདེ་ལ་མོས་ངེས། པེ་ཅིན་གྱི་ཚོ་པ་དེས་ཐུན་མོང་མཉམ་སྤྱོད་བྱེད་སྲིད་
ལ། ཐེན་ཅིན་གྱི་ཚོ་པ་དེས་གཙོ་བོ་ཁྱིམ་ཚང་རྨང་གཞི་བྱེད་སྲིད། པེ་ཅིན་གྱི་ཚོ་པ་དེས་དུས་ཚོད་
མང་པོ་སྤྱད་ནས་རང་གི་སྲུང་མའི་སྐུ་བརྙན་ཤིང་ལ་བརྐོ་སྲིད་ཅིང་། ཐེན་ཅིན་གྱི་ཚོ་པ་དེས་བྲོ་
འཁྲབ་པ་ལ་བརྟེན་ནས་རང་གི་སྲུང་མར་བཀུར་བསྟི་བྱེད་སྲིད། སྔ་མས་འཁོར་བ་ལ་ཡིད་ཆེས་
ཤིང་ཕྱི་མས་དེ་ནི་ཆོ་མེད་ཀྱི་འཁྱལ་གཏམ་འབའ་ཞིག་ཏུ་རློམ་སྲིད། སྤྱི་ཚོགས་ག་གེ་མོ་རུ་མཚན་
མཐུན་གྱི་འཁྲིག་སྤྱོད་ནི་ཧ་ལས་དགོས་པའི་དོན་ཞིག་ལ་མི་བརྩི་ན་ཡང༌། སྤྱི་ཚོགས་གཞན་པའི་ནང་དུ་དེ་ནི་འཛེམ་བྱར་གྱུར་ཡོད།
ཡང་གཅིག་བཤད་ན། མིའི་རིགས་རིག་པའི་བྱེད་ཐབས་སྤྱད་ནས་དེང་གི་འཚོལ་སྡུད་སྤྱི་
ཚོགས་ལ་ལྟ་ཞིབ་བྱས་ན། ང་ཚོས་ཡ་ཐོག་གདོད་མའི་དུས་ཀྱི་འཚོལ་སྡུད་སྤྱི་ཚོགས་ལ་རྒྱུས་ལོན་
བྱེད་པར་ཕན་ཐོགས་ངེས་ཅན་ཞིག་ཡོད་ནའང་ཆ་ཡོངས་སུ་རྫོགས་པ་ཞིག་རྟོགས་ཐབས་མེད་
པར་མ་ཟད། ཐ་ན་མང་ཆེས་ཤོས་ཀྱང་སྔར་བཞིན་རྟོགས་ཐུབ་མེད། མི་ལ་ལས་ཤེས་མིའི “རང་
བྱུང་གི་འཚོ་བ་སྐྱེལ་སྟངས” འདི་འདྲ་ཞིག་ཡིན་དགོས་ཞེས་རྩོད་པ་ཛ་དྲག་བྱེད་ཀྱིན་ཡོད་མོད།
དོན་དངོས་སུ་ད་དུང་གནད་ལ་འཁེལ་ཐུབ་མེད། མྱོང་རྟོགས་གསར་བརྗེའི་རྗེས་སུ “ཤེས་མིའི་
རང་བྱུང་གི་འཚོ་བ་སྐྱེལ་སྟངས” གདོད་ནས་རྣམ་པ་གཅིག་མིན་ནོ། །དོན་གྱིས་དངོས་སུ་གནས་
པ་ནི “རིག་གནས་ཀྱི་གདམ་གསེས” ཡིན་ངེས་ལ། གདམ་གསེས་འདི་དག་ཚོན་གཞོང་ཞིག་དང་
འདྲ་བར་རྣམ་པར་བཀྲ་བའི་ཁ་དོག་གིས་མིག་དབང་འཁྲུལ་བར་བྱེད་དོ། །
གདོད་མའི་འབྱོར་ཕྱུག་ལྡན་པའི་སྤྱི་ཚོགས།
ཞིང་ལས་གསར་བརྗེ་ཡར་སྔོན་གྱི་འཇིག་རྟེན་འདི་གླེང་དུས། དོན་དངོས་སུ་དོན་དག་གང་
དག་ང་ཚོས་གཏན་འཁེལ་ཐུབ་པའི་ཡོངས་ཁྱབ་ཀྱི་སྣང་ཚུལ་ཡིན་ནམ་ཞེ་ན། ཁ་ཚོན་བཅད་ནས་
བཤད་ཆོག་པ་ནི་སྐབས་དེར་མི་ཕལ་ཆེ་བ་ཚོ་པ་ཆུང་ཆུང་ཞིག་ཏུ་འཚོ་སྡོད་བྱས་ཡོད་པ་དང་།
ཚོ་པ་ཆུང་ཆུང་རེར་ཉུང་ན་མི་བཅུ་དང་མང་ན་ཡང་མི་གྲངས་བརྒྱ་ལས་བརྒལ་མི་སྲིད། དེ་ལས་
གཞན་ཁོངས་མི་མཐའ་དག་མིའི་རིགས་ཡིན་ཞེས་བཤད་སྲིད། སྐད་ཆ་ཕྱི་མ་དེ་ནི་ཉོག་གཏམ་
ལྟ་བུར་ངེས་མོད། དངོས་གནས་དེ་འདྲའི་ལས་སླ་མོ་ཞིག་ག་ལ་ཡིན། ཞིང་ལས་དང་བཟོ་ལས་སྤྱི་
ཚོགས་ནང་དུ། ཁྱིམ་བྱ་དང་སྒོ་ཕྱུགས་ཀྱི་གྲངས་ཀ་མི་གྲངས་ལས་ལྡབ་འགྱུར་གྱིས་མང་ཞིང་། གོ་
གནས་མི་ལས་དམན་ན་ཡང་སྔར་བཞིན་སྤྱི་ཚོགས་ཀྱི་གྲུབ་ཆ་གལ་ཆེན་ཞིག་ཡིན། དཔེར་ན། ནེའུ་
ཙི་ལན་རྒྱལ་ཁབ་ཏུ་མི་གྲངས་ས་ཡ་བཞི་དང་འབུམ་ལྔ་མ་གཏོགས་མེད་ན་ཡང་ལུག་བྱེ་བ་ལྔ་ཡོད་དོ། །
ཡིན་ནའང་སྤྱིར་བཏང་གི་སྒྲིག་སྲོལ་འདི་ལ་དམིགས་བསལ་གྱི་ཆ་ཡང་ཡོད་པ་ནི་སྒོ་ཁྱི་རེད།
ཁྱི་ནི་ཤེས་མིས་འདུལ་སྦྱོང་བྱས་པའི་སྲོག་ཆགས་རིགས་དང་པོའི་གྲས་ཡིན་པར་མ་ཟད། ཞིང་
ལས་གསར་བརྗེའི་ཡར་སྔོན་དུ་འདུལ་སྦྱོང་བྱས་ཡོད་ལ། ཆེད་མཁས་པས་ཁྱི་འདུལ་སྦྱོང་བྱས་པའི་
ལོ་ཚིགས་ཐད་ལ་འདོད་ཚུལ་མི་མཐུན་མོད། ཡིད་རྟོན་རུང་བའི་བདེན་དཔང་ལས་ར་སྤྲོད་བྱུང་
བ་ལྟར་ན། ཧ་ལམ་ལོ་ངོ15000སྔོན་ལ་སྒོ་ཁྱི་ཡོད་པ་དང་། སྒོ་ཁྱི་མིའི་རིགས་ཀྱི་འཚོ་བར་འབྲེལ་
བའི་དུས་ཚོད་ད་དུང་ལོ་ངོ་སྟོང་ཕྲག་ཁ་ཤས་ཡར་སྔོན་ལ་ཁུངས་འདེད་བྱས་ཆོག
ཁྱིས་རི་དྭགས་གཤོར་བ་དང་དམག་འཁྲུག་ལ་ཞུགས་ཆོག་པར་མ་ཟད། ད་དུང་མིའི་རིགས་
ལ་གཅན་གཟན་དང་མི་གཞན་པས་བཙན་འཛུལ་བྱེད་པར་ཉེན་བརྡ་བརྒྱབ་ཆོག དུས་ཀྱི་འཁོར་
ལོ་རིམ་གྱིས་ཕར་འདས་པ་དང་བསྟུན་ནས་མི་དང་ཁྱི་ཡང་རིམ་གྱིས་མཉམ་དུ་འཕེལ་འགྱུར་བྱུང་
ནས་ཕན་ཚུན་ལ་འདྲིས་ཆེ་བར་གྱུར། ཁྱིས་མིའི་རིགས་ཀྱི་འདོད་པ་བསྐང་ཐུབ་པ་དང་མིའི་རིགས་
ལ་ལྷག་བསམ་དཀར་བས། མི་ཡིས་ཁྱི་ལ་བདག་སྐྱོང་དང་ཟས་རིགས་སྒོ་ཕྱུགས་གཞན་ལས་མང་
པོ་བྱིན་པས་རྒྱུད་པ་སྔར་ལས་སྤེལ་ཐུབ་པར་གྱུར། དུས་མཚུངས་སུ་ཁྱིས་ཀྱང་མིའི་སྔོན་ནས་ཇི་
ལྟར་ངོ་སོ་ལེན་དགོས་པ་རྟོགས་ཏེ་རང་གི་འདོད་པ་སྐོང་བར་བྱེད། ལོ་ངོ15000ལ་འབྲེལ་འདྲིས་
བྱས་པ་བརྒྱུད་ནས་མི་དང་ཁྱིའི་བར་གྱི་མྱོང་རྟོགས་དང་བརྩེ་འདང་སྲོག་ཆགས་གཞན་ལས་རིང་
དུ་བརྒལ། སྐབས་འགར་ཤི་ཟིན་པའི་ཁྱི་ལ་དུར་འཇུག་གཟབ་རྒྱས་བྱེད་པ་ནི་མི་ཞིག་དུར་འཇུག་བྱེད་པ་དང་ཀུན་ནས་མཚུངས།
ཚོ་པ་གཅིག་ཏུ་གཏོགས་པའི་ཁོངས་མི་ཕན་ཚུན་ལ་འདྲིས་ཆེ་ཞིང་། མི་རྣམས་ཚེ་གང་བོར་
གཉེན་ཉེ་དང་ལྷན་དུ་ཡོད་པས། ཧ་ལམ་ཁེར་རྐྱང་གི་དུས་ཚོད་ཅེས་པ་ཞིག་མེད་ལ། སྒེར་གྱི་
གསང་བ་ཞེས་པ་ཡང་གཏན་ནས་མེད། ཉེ་འགྲམ་གྱི་ཚོ་པ་དག་སྐབས་རེར་ཡོང་ནས་ཐོན་ཁུངས་
འཕྲོག་རྩོད་བྱེད་སྲིད་པ་དང་། ཐ་ན་དམར་འཛིང་བྱེད་པ་ཡང་ཡོད་མོད། མཛའ་བརྩེའི་འབྲེལ་
འདྲིས་ཀྱང་ཡོད་དེ། དཔེར་ན། ཕན་ཚུན་བར་ཁོངས་མི་བརྗེ་རེས་བྱེད་པ་དང་ལྷན་དུ་རི་དྭགས་
རྔོན་པ། མཐོང་དཀོན་པའི་རྒྱས་སྤྲོས་དངོས་རྫས་ཉོ་ཚོང༌། ཆབ་སྲིད་ཀྱི་མནའ་འབྲེལ་ཚོགས་པ་
འཛུགས་པ། ད་དུང་མཉམ་དུ་ཆོས་ལུགས་ཀྱི་དུས་ཆེན་ལ་རོལ་པ་ལྟ་བུ། མཉམ་ལས་འདི་ནི་ཤེས་
མིའི་ཁྱད་ཆོས་གལ་ཆེན་ཞིག་ཡིན་ལ། ཤེས་མི་མིའི་རིགས་གཞན་པ་ལས་སྔོན་ཐོན་ཡིན་པའི་
ལེགས་ཆ་འགངས་ཆེན་ཞིག་ཀྱང་རེད། སྐབས་ལ་ལར་ཁྱིམ་མཚེས་ཚོ་པ་དང་འབྲེལ་བ་བཟང་
དྲགས་པས་མཐར་ཚོ་པ་གཅིག་ཏུ་གྱུར་ཏེ། ཐུན་མོང་གི་སྐད་ཆ་དང་ལྷ་སྒྲུང་། སྒྲིག་སྲོལ་དང་རིན་ཐང་ལྟ་བ་ཡོད་པར་གྱུར།
ཡིན་ནའང་དོན་དངོས་སུ་ང་ཚོས་འདི་ལྟ་བུའི་ཕྱི་ཕྱོགས་འབྲེལ་བའི་གལ་ཆེན་རང་བཞིན་
ལ་གདེང་འཇོག་ཚད་མཐོན་པོ་ཡང་བྱ་རྒྱུ་མེད། ཉེ་འགྲམ་གྱི་ཚོ་པ་འགའ་ཤས་ཉེན་ཁར་ཐུག་དུས་
མཉམ་ལས་བྱེད་སྲིད་པ་དང་། ཐ་ན་སྐབས་རེར་ལྷན་དུ་རི་དྭགས་རྔོན་པར་འགྲོ་བའམ་དུས་ཆེན་
ལ་རོལ་པའི་དབང་དུ་བཏང་ཡང༌། ཚོ་ཁག་མང་ཆེ་བ་སྔར་བཞིན་རང་མཁོ་རང་སྒྲུབ་ཀྱིས་ཚོ་
ཁག་གཞན་དང་བྲལ་ནས་ཁེར་རྐྱང་དུ་གནས་ཡོད། ཚོང་ལས་ཐད་ནས་གཙོ་བོ་ཐོབ་གོ་ས་མ
པར་བྱེད་པའི་དངོས་པོ་ཁོ་ན་ལས་འདའ་ཐུབ་མེད། དཔེར་ན། ཉ་ལྕིབས་དང་སྤོས་ཤེལ། ཚོས་གཞི་
སོགས་རེད། དུས་སྐབས་དེའི་མི་རྣམས་ཀྱི་ཉོ་ཚོང་གྲས་སུ་ཤིང་ཏོག་དང་ཤ་རིགས་སོགས་འཛད་
སྤྱོད་ཐོན་རྫས་ཡོད་པའི་བདེན་དཔང་གསལ་པོ་མེད་པ་དང༌། ཚོ་པ་ག་གེ་མོ་ཞིག་ཚོ་པ་གཞན་
ནས་ནང་འདྲེན་བྱས་པའི་ཚོང་ཟོག་ལ་བརྟེན་ནས་འཚོ་གནས་བྱེད་པའི་དཔང་དངོས་ཀྱང་མེད།
སྤྱི་ཚོགས་ཆབ་སྲིད་འབྲེལ་བའི་ཐད་ནས་ཀྱང་དཔང་དངོས་ཐར་ཐོར་ཙམ་ལས་མེད། ཚོ་པ་ལ་
དུས་ཚིགས་རང་བཞིན་གྱི་འདུ་ཚོགས་བྱེད་ས་ཡོད་པའི་དབང་དུ་བཏང་ན་ཡང་། སྔར་བཞིན་
གཏན་འཇགས་ཀྱི་ཆབ་སྲིད་མ་ལག་ཏུ་འཛིན་མི་ཆོག་པར་མ་ཟད། གཏན་འཇགས་ཀྱི་མཁར་གྲོང་
དང་ལས་ཁུངས་ཙམ་ཡང་མེད། སྤྱིར་བཏང་དུ་མི་ཞིག་གིས་ཟླ་བ་ཁ་ཤས་ལ་ཚོ་པའི་ནང་གི་མི་ཁོ་
ན་མ་གཏོགས་མཐོང་མི་ཐུབ་པ་དང་། ཐ་ན་མི་ཚེ་ཧྲིལ་པོར་མི་བརྒྱ་ཕྲག་ཁ་ཤས་ལས་མཐོང་མི་
ཐུབ། རྒྱུ་མཚན་ནི་ཤེས་མི་རྣམས་མཁའ་ལ་བཀྲམ་པའི་རྒྱུ་སྐར་ནང་བཞིན་ཁྱོན་ཡངས་པའི་འཛིན་
མའི་ཕང་བར་ཐར་ཐོར་དུ་འཚོ་སྡོད་བྱས་ཡོད་པ་དང༌། ཞིང་ལས་གསར་བརྗེའི་ཡར་སྔོན་ལ་གོ་ལ་
ཧྲིལ་པོའི་སྟེང་གི་མི་གྲངས་དེང་གི་ཧང་ཀྲོའུ་གྲོང་ཁྱེར་གྱི་མི་གྲངས་ཙམ་ཡང་མེད་དོ། །
ཤེས་མི་མང་ཆེ་ཤོས་བར་མེད་དུ་གནས་སྤོ་བྱ་དགོས་ལ། དུས་ཚིགས་ཀྱི་འགྱུར་ལྡོག་དང་ལོ་
རེའི་རི་དྭགས་གང་ལ་འགྲོ་བ། རྩྭ་རྩི་ཤིང་སྐྱེ་བའི་དུས་འཁོར་སོགས་ལ་གཞིགས་ཏེ་མིའི་རིགས་
ཀྱིས་ཁ་ཟས་འཚོལ་སྙེགས་ཀྱི་ཆེད་དུ་ས་ཆ་གཅིག་ནས་གཅིག་ལ་གནས་སྤོ་བྱེད་དགོས་ཀྱིན་ཡོད།
སྤྱིར་བཏང་དུ་ཁོ་ཚོ་ས་ཁོངས་གཅིག་ཏུ་འཁོར་ནས་བསྡད་ཡོད་པ་དང༌། ས་ཁོངས་དེའི་རྒྱ་ཁྱོན་ལ་
ཧ་ལམ་སྤྱི་ལེ་གྲུ་བཞི་མ་བཅུ་ཕྲག་ཁ་ཤས་ནས་བརྒྱ་ཕྲག་ཁ་ཤས་ལས་མེད།
སྐབས་རེར་རང་བྱུང་གི་གནོད་འཚེ་དང་དྲགས་ཤུགས་ཀྱི་གཏུམ་སྤྱོད། མི་གྲངས་ཀྱི་གནོན་
ཤུགས། ཡང་ན་དབང་ཤེད་ཅན་གྱི་དཔོན་པོ་ཞིག་ལ་འཕྲད་ཚེ། སྔོན་གྱི་འཚོ་གནས་བྱེད་སའི་ས་
ཁོངས་ནས་བརྒལ་བའང་ཡོད་སྲིད། དེ་བས་གནས་གཞན་དག་ལ་འཁྱམ་པ་འདི་ད་གཟོད་མིའི་
རིགས་འཛིན་མའི་ཁྱོན་ཀུན་ལ་ཁྱབ་པའི་སྒུལ་ཤུགས་ཀྱི་འབྱུང་ཁུངས་ཡིན། གལ་སྲིད་གདོད་མའི་
རྔོན་པའི་ཚོ་པ་ཞིག་ལོ40ཡི་ནང་དུ་ཁ་འཐོར་ཐེངས་གཅིག་འགྲོ་བའི་དབང་དུ་བཏང་ན། ཚོ་པ་
གསར་པ་དེ་ཤར་ཕྱོགས་སུ་སྤྱི་ལེ100ལ་གནས་སྤོ་བྱེད་ཀྱིན་ཡོད་ལ། ཧ་ལམ་ལོ་ངོ་ཁྲི་གཅིག་གི་
རྗེས་སུ་ཨ་ཧྥེ་རི་ཁ་ཤར་མ་ནས་ཀྲུང་གོར་སླེབས་ཐུབ།
དམིགས་བསལ་གྱི་གནས་བབ་ག་གེ་མོའི་འོག ས་ཆ་ག་གེ་མོ་ཞིག་ཏུ་བཟའ་བཏུང་གི་འབྱུང་
ཁུངས་ཕུན་སུམ་ཚོགས་པ་ཡོད་ཚེ། སྔོན་གྱི་དུས་ཚིགས་ཀྱི་འགྱུར་བ་ལ་བསྟུན་ནས་གནས་སྤོ་བྱས་
ནས་ཡོང་བའི་ཚོ་པ་ཡང་གནས་དེར་གཏན་སྡོད་བྱས་ནས་གཏན་འཇགས་ཀྱི་འདུས་སྡེ་ཞིག་
ཆགས་སྲིད་ཅིང་། གཞན་ཞིག་ནི་གལ་སྲིད་ཟས་རིགས་སྲོ་སྐམ་དང་། དུ་བས་བདུག་པ། འཁྱགས་
ཉར(བྱང་སྣེ་ས་ཁུལ།)སོགས་ཀྱི་ལག་རྩལ་ཡོད་ཚེ། མི་རྣམས་ས་ཆ་ག་གེ་མོ་དེར་ཡུན་རིང་པོ་ལ་
འཚོ་སྡོད་བྱེད་སྲིད། ཆེས་འགངས་ཆེ་བ་ཞིག་ནི། ཆུའི་ཐོན་ཁུངས་དང་ཆུ་བྱ་སོགས་མོད་པའི་མཚོ་
འགྲམ་གཙང་འགྲམ་ཆེ་གེ་མོ་རུ། མིའི་རིགས་ཀྱིས་ཡུན་རིང་ལ་གཏན་སྡོད་བྱེད་སའི་ཉ་པའི་གྲོང་སྡེ་
བསྐྲུན་མགོ་ཚུགས་པ་དང༌། འདི་ནི་ལོ་རྒྱུས་སྟེང་ཐོག་མར་བྱུང་བའི་གཏན་སྡོད་བྱེད་སའི་འདུས་
སྡེ་ཡིན་ཞིང་། དུས་ཚོད་ཞིང་ལས་གསར་བརྗེ་ལས་ཀྱང་སྔ་སྟེ། ཆེས་སྔ་བའི་ཉ་པའི་གྲོང་སྡེ་ནི་ལོ་
ངོ45000ཡར་སྔོན་ལ་ཧིན་རྡི་ཉི་ཞི་ཡའི་གླིང་ཚོམ་གྱི་མཚོ་ངོགས་སུ་བྱུང་བར་ངེས་ཤིང༌། ཡུལ་འདི་
ནས་བཟུང་ཤེས་མིས་ཐེངས་དང་པོར་རྒྱ་མཚོ་བརྒལ་ནས་ཨོ་སི་ཁྲུ་ལི་ཡ་རུ་འབྱོར་བ་རེད།
གཏན་སྡོད་བྱེད་ས་མང་ཆེ་བར་ཤེས་མིའི་ཚོ་པའི་བཟའ་བཏུང་སྐབས་བསྟུན་གྱིས་ལག་ཏུ་
གང་སོན་ན་དེར་སྟེན་གྱིན་ཡོད། ཁོ་ཚོས་གྲོག་མ་དཀར་པོ་འཛིན་པ་དང༌། རི་སིལ་འཐོག་པ། རི་
བོང་འཛིན་པ། གཞན་ད་དུང་འབྲོང་རྒོད་དང་གླང་ཆེན་ཡང་རྔོན་གྱིན་ཡོད། དེང་དུས་ཡོངས་
ཁྱབ་ཀྱིས་མགྲིན་གཅིག་ཏུ་ཁོ་ཚོར་རྔོན་པ་ཞེས་འབོད་ཀྱིན་ཡོད་མོད། དོན་དངོས་སུ་ཤེས་མིའི་
འཚོ་བ་གཙོ་བོ་འཚོལ་སྡུད་ལ་བརྟེན་པ་དང༌། འདི་ལས་བཟའ་བཏུང་རྙེད་པ་ཁོ་ན་ཙམ་མ་ཡིན་
པར། ད་དུང་མེ་རྡོ་དང་ཤིང་ཆ། སྨྱུག་མ་ལ་སོགས་རྒྱུ་ཆ་ཡང་ཐོབ་པས་སོ། །
ཤེས་མིས་འཚོལ་སྡུད་བྱེད་པ་ནི་བཟའ་བཏུང་དང་འཚོ་བའི་ཉེར་མཁོ་ཁོ་ན་མིན་པར་ད་
དུང “ཤེས་བྱ” ཡང་འདུ་བ་རེད། འཚོ་གནས་ཀྱི་ཆེད་དུ་ཤེས་མིས་འཚོ་སྡོད་བྱ་ཡུལ་ལ་རྒྱུས་ལོན་
ཟབ་མོ་ཞིག་བྱས་པ་དང་། ཉིན་རྒྱུན་གྱི་ཟས་རིགས་འཚོལ་སྡུད་ལ་ལས་ཕྱོད་ཆེན་པོ་ཡོང་ཕྱིར། ཁོ་
ཚོས་རྩི་རིགས་མཐའ་དག་གི་སྐྱེ་འཚར་རྣམ་པ་རྟོགས་དགོས་ཤིང༌། སྲོག་ཆགས་རེ་རེའི་འཚོ་བའི་
གོམས་གཤིས་ལ་ཡང་རྒྱུས་མངའ་ཡོད་དགོས། ཁོ་ཚོས་ངེས་པར་དུ་ཟས་རིགས་གང་དག་ལ་འཚོ་
བཅུད་མོད་པ་དང་གང་དག་དུག་ལྡན་ཡིན་པ། གང་དག་གིས་ནད་འཇོམས་ཐུབ་པ་ངེས་དགོས།
ཁོ་ཚོས་ནམ་དུས་ཀྱི་འགྱུར་ལྡོག་རྟོགས་དགོས་ལ། གང་ཞིག་གིས་ཐོག་ཆར་འབབ་པའམ་ཐན་པ་
ཡོང་བ་མཚོན་པའི་ཉེན་བརྡ་རྟོགས་དགོས། ཁོ་ཚོས་འགྲམ་གྱི་ཆུ་བོ་མཐའ་དག་དང་སྟར་སྡོང་རེ་
རེ། དོམ་ཉལ་མྱོང་བའི་ཁུང་བུ་རེ་རེ་དང་མེ་རྡོ་ཡོད་པའི་གཏེར་དོང་རེ་རེ་ལ་ཕྲ་ཞིང་ཞིབ་པའི་སྒོ་
ནས་ལྟ་ཞིབ་བྱས་ཡོད། མི་ཡོད་དོ་ཅོག་གིས་རྡོ་གྲི་ཞིག་ཇི་ལྟར་བཟོ་དགོས་པ་དང་། ཆར་སྐྱོབ་ཐེད་
ན་ཇི་ལྟར་འཚེམ་པ། རི་བོང་འཛིན་བྱེད་ཀྱི་རྙི་རྒྱ་ཇི་ལྟར་འཛུགས་པ། ད་དུང་གངས་སྐྱོན་བྱུང་བ་
དང་སྦྲུལ་གྱིས་རྨུགས་པའམ་བཀྲེས་ལྟོགས་ཀྱིས་མནར་བའི་སེང་གེ་དང་འཕྲད་ན་ཅི་བྱེད་དགོས་
པ་རྟོགས་དགོས་ཤིང༌། འདིའི་ནང་གི་ནུས་རྩལ་སྣ་གཅིག་ལ་བྱང་ཆ་ཡོད་དགོས་ན་མ་མཐའ་ཡང་
ལོ་ངོ་དུ་མར་མཛུབ་སྟོན་དང་སྦྱོང་བརྡར་ཐོབ་དགོས། སྤྱིར་བཏང་དུ་ཡ་ཐོག་གདོད་མའི་འཚོལ་
སྡུད་བྱེད་མཁན་ཚོས་སྐར་མ་ཁ་ཤས་ནང་ལ་མེ་རྡོའི་མདུང་ཞིག་བཟོ་ཐུབ། ཡིན་ནའང་ང་ཚོས་མེ་
རྡོའི་མདུང་མོར་དཔེ་བལྟས་ནས་བཟོ་དུས་ཀྱང་། རྒྱུན་པར་ཅི་བྱེད་འདི་བྱེད་མེད་པར་རྟབ་རྟབ་
པོར་གྱུར་འགྲོ། ང་ཚོ་མི་ཕལ་ཆེ་བས་མེ་རྡོ་དང་མེ་གྲུབ་བྲག་རྡོ་ནག་པོ་ཇི་ལྟར་གས་འགྲོ་བ་མི་
ཤེས་པར་མ་ཟད། མེ་རྡོས་ལག་ཆ་བཟོ་བའི་ལག་བདེ་མོ་ཡང་མེད་དོ། །
ཡང་གཅིག་བཤད་ན། གདོད་མའི་རྔོན་པ་ཚོས་ཁོ་ཚོའི་ཁོར་ཡུག་ལ་རྒྱུས་ལོན་ཡོད་པ་དེང་
གི་མི་དང་བསྡུར་ན་དེ་ལས་གཏིང་ཟབ་དང་ཁྱབ་ཆེ་ལ། དེ་ལས་སྣ་མང་ཅན་ཡང་ཡིན། དེང་གི་
སྤྱི་ཚོགས་ཁྲོད་དུ་རང་བྱུང་ཁོར་ཡུག་ལ་རྒྱུས་མངའ་ཅི་ཡང་མེད་ན་ཡང་འཚོ་གནས་བྱེད་ཐུབ།
དཔེར་ན། གལ་སྲིད་ཁྱོད་རང་རྩིས་འཁོར་བཟོ་བཀོད་པ་དང་། ཉེན་འགོག་འཚོང་མཁན། ལོ་རྒྱུས་
དགེ་རྒན་ནམ་བཟོ་གྲྭའི་བཟོ་པ་གང་རུང་ཞིག་ཡིན་པའི་དབང་དུ་བཏང་ན་ཡང་། ཁྱོད་རང་བྱུང་
ཁོར་ཡུག་ལ་རྒྱུས་མངའ་ཡོད་དགོས་སམ་ཞེ་ན། དེང་གི་མི་རྣམས་རང་གི་ཁྱབ་ཁོངས་ཆུང་ངུའི་
ཤེས་བྱ་ལ་བྱང་ཆ་ལྡན་པས་ཆོག འཚོ་བའི་ཁྲོད་ཀྱི་ཉེར་མཁོ་གཞན་དག་ཁྱབ་ཁོངས་གཞན་པའི་
ཆེད་མཁས་པ་ལ་བརྟེན་གྱིན་ཡོད་པས། མི་རྣམས་རང་གི་ཁྱབ་ཁོངས་ཆུང་ཆུང་དེའི་ཤེས་བྱ་ཁོ་ན་
ཙམ་ལ་མ་གཏོགས་རྒྱུས་མངའ་མེད། སྤྱིའི་ཆ་ནས་བཤད་ན། དེང་གི་མི་རྣམས་ཡ་ཐོག་གདོད་མའི་
མི་ལས་ཕྱོགས་གང་ཐད་ནས་རིང་དུ་བརྒལ་ཡོད་ཀྱང༌། མི་སྒེར་གྱི་ངོས་ཐད་ནས་གདོད་མའི་རྔོན་
པ་ནི་ལོ་རྒྱུས་ཐོག་གི་ཤེས་བྱ་ནུས་རྩལ་སྣ་མང་འཛོམས་པའི་མིའི་རིགས་ཡིན་ནོ། །
དཔང་དངོས་ལས་མངོན་པ་ལྟར་ན། དོན་དངོས་ཐོག་འཚོལ་སྡུད་དུས་རབས་ནས་བཟུང་
ཤེས་མིའི་ཀླད་པའི་ཤོང་ཚད་མར་འགྲིབ་ཀྱིན་ཡོད་པར་བཤད།“དུས་སྐབས་དེར་འཚོ་གནས་ཐུབ་
དགོས་ན། མི་རེ་རེར་ངེས་པར་དུ་བློ་རིག་ནུས་པ་ཁྱད་པར་ཅན་ཞིག་ལྡན་དགོས། ཡིན་ནའང་ཞིང་
ལས་དང་བཟོ་ལས་དུས་རབས་ནས་བཟུང་། མིའི་རིགས་གཞན་གྱི་ནུས་རྩལ་ལ་བརྟེན་ནས་འཚོ་
གནས་བྱེད་མགོ་ཚུགས་ཤིང་། ནུས་པ་ཅི་ཡང་མེད་པའི་མི་ཞིག་ལ་མཚོན་ན་ཡང་འཚོ་གནས་བྱེད་
པའི་གོ་སྐབས་ཡོད་པ་སྟེ། དཔེར་ན། ཆུ་ཁུར་པའམ་ཐོན་སྐྱེད་བརྒྱུད་རིམ་གྱི་བཟོ་པ་དཀྱུས་མ་ཙམ་
ཡིན་ཡང་འཚོ་གནས་བྱེད་ཐུབ། དུས་མཚུངས་སུ་ཁོའི་ནུས་མེད་སྤྱིར་བཏང་གི་རྒྱུད་རྒྱུ་དེ་ཡང་མུ་
མཐུད་ནས་མི་རབས་རྗེས་མར་སྤེལ་ཐུབ།
འཚོལ་སྡུད་པས་རང་གི་ཉེ་འཁོར་གྱི་སྲོག་ཆགས་དང་རྩི་ཤིང༌། ཅ་དངོས་སྣ་ཚོགས་ལ་ནང་
བྱན་ཆུད་པ་ཙམ་མ་ཡིན་པར། ད་དུང་རང་གི་ལུས་ཕུང་དང་ཚོར་བའི་འཇིག་རྟེན་ཡང་ཁོང་དུ་
ཆུད་ཡོད། ཁོ་ཚོས་རྩྭ་གསེབ་ཀྱི་སྒྲ་ཕྲ་མོ་ཙམ་ལ་བརྟེན་ནས་དེར་སྦྲུལ་ཡོད་མེད་རྟོགས་ཐུབ་ཅིང༌།
ལྗོན་པའི་ཡལ་འདབ་ལ་ལྟ་ཞིབ་བྱས་ནས་ཤིང་འབྲས་དང་སྦྲང་ཚང་། བྱ་ཚང་རྙེད་ཐུབ། རྒྱུན་པར་
ཆེས་སླ་ཤོས་དང་ཆེས་ལྷིང་འཇགས་ཀྱི་འགུལ་བསྐྱོད་བྱེད་ཅིང༌། ཇི་ལྟར་སྡོད་པ་དང་འགྲོ་བ། ཇི་
ལྟར་རྒྱུག་ན་མྱུར་ཞིང་སྐྱེན་པ་ཡང་རྟོགས་ཡོད། ཁོ་ཚོས་རྒྱུན་ཆད་མེད་པར་རང་གི་ལུས་པོ་འགུལ་
སྐྱོད་སྣ་ཚོགས་བྱས་ཏེ། ཧ་ལམ་མ་ལ་སུང་རྒྱང་རྒྱུག་པ་ནང་བཞིན་སྐམ་རིད་ཅན་ཤ་སྟག་ཏུ་སྣང་།
དེང་གི་མི་རྣམས་ཀྱིས་ལོ་ངོ་མང་པོ་ལ་ཡོ་ག་དང་དགའ་འཁྱིལ་དྲག་རྩལ་ཅི་འདྲ་སྦྱངས་ན་ཡང་
གདོད་མའི་མི་རྣམས་ལྟ་བུའི་ལྡེམ་མྱུར་ཅན་གྱི་ལུས་པོ་ཞིག་གཏན་ནས་ཡོང་མི་ནུས་སོ། །
རྔོན་པའི་འཚོ་བ་སྐྱེལ་སྟངས་ལ་ས་ཁུལ་དང་དུས་ཚིགས་ཀྱིས་དབང་གིས་ཁྱད་པར་ཡོད་
ནའང་། སྤྱིའི་ཆ་ནས་བཤད་ན། དུས་ཕྱིས་ཀྱི་ཞིང་པ་དང་འབྲོག་པ། བཟོ་པ། ལས་བྱེད་པ་དང་བསྡུར་ན། ཁོ་ཚོའི་འཚོ་བ་དེ་བས་སྤྲོ་སྣང་དང་དོན་སྙིང་ལྡན་པ་ཞིག་རེད།
དེང་གི་འབྱོར་ལྡན་སྤྱི་ཚོགས་སུ་ཆ་སྙོམས་གཟའ་འཁོར་རེར་ཆུ་ཚོད40ནས48ལ་ལས་ཀ་ལས་
དགོས་ཤིང༌། དར་རྒྱས་འགྲོ་བཞིན་པའི་རྒྱལ་ཁབ་ཏུ་ཐ་ན་ཆུ་ཚོད60ནས80ལ་ལས་ཀ་ལས་དགོས།
ཡིན་ནའང་ཡ་ཐོག་གི་རྔོན་པར་མཚོན་ན། ས་གཤིས་ཆེས་ཞན་པའི་ས་ཁུལ་ཡིན་པའི་དབང་དུ་བཏང་ཡང་། ཆ་སྙོམས་གཟའ་འཁོར་རེར་ཆུ་ཚོད35ནས45ལ་
མ་གཏོགས་ལས་ཀ་ལས་མི་དགོས། ཁོ་ཚོ་ཕལ་ཆེར་ཉིན་གསུམ་གྱི་ནང་དུ་རྔོན་རྒྱག་ལ་ཐེངས་
གཅིག་འགྲོ་དགོས་ཤིང་། ཉིན་རེར་ཆུ་ཚོད3ནས6ལ་འཚོལ་སྡུད་བྱས་པས་ཆོག རྒྱུན་ལྡན་གྱི་དུས་
སྐབས་སུ། འདིས་ཚོ་པ་ཧྲིལ་པོའི་བཟའ་བཅར་འདང་ཐུབ། ཡིན་ཡང་ཡ་ཐོག་གདོད་མའི་རྔོན་པ་
འཚོ་ས་ཡོད་ཚད་ཁ་ལ་ཧ་རེ་བྱེ་ཐང་ལས་ས་བཅུད་ཤིན་ཏུ་འཛོམས་པས། བཟའ་བཏུང་དང་མཁོ་
ཆས་རྒྱུ་ཆའི་ཐད་ལ་སྤྱད་པའི་དུས་ཚོད་དེ་ལས་ཉུང༌། ཆེས་གལ་ཆེ་བ་ཞིག་ནི་རྔོན་པ་འདི་དག་
ལ་ཁྱིམ་ལས་ཞེས་པའི་ལས་ཀ་ཞིག་མེད་དེ། ཁོ་ཚོས་ས་གདན་བཀྲུ་མི་དགོས་ལ་པང་གཅལ་ཕྱི་མི་
དགོས། ཆབ་གདན་བརྗེ་མི་དགོས་ཤིང་རྩིས་ཕྲ་ཡང་རྒྱག་མི་དགོས།
འདི་ལྟ་བུ་འཚོལ་སྡུད་དཔལ་འབྱོར་གྱིས་མི་མང་ཤས་ཤིག་ལ་ཞིང་ལས་དང་བཟོ་ལས་སྤྱི་
ཚོགས་ལས་སྤྲོ་སྣང་ལྡན་པའི་འཚོ་བ་སྦྱིན། དེང་དུས་ལ་མཚོན་ན། གལ་སྲིད་བཟོ་གྲྭ་ཞིག་ཏུ་ལས་
ཀ་ལས་དགོས་པ་ཡིན་ཚེ། ཉིན་རེར་ཧ་ལམ་ཞོགས་པའི་དུས་ཚོད་བདུན་ཡས་མས་ལ་ཁྱིམ་ནས་
ལམ་ལ་ཆས་དགོས་ཤིང་། དེ་ནས་འབག་བཙོག་གིས་བསླད་པའི་སྲང་ལམ་བརྒྱུད་ནས་བཟོ་གྲྭའི་
ནང་ཐོན་རྗེས་རྣམ་པ་རིགས་གཅིག་ལ་བརྟེན་ནས་འཕྲུལ་ཆས་ཤིག་ཆུ་ཚོད10ལ་བཀོལ་སྤྱོད་བྱས་
ན་མིའི་ལུས་སེམས་གཉིས་ཀ་སྦྲིད་ཅིང༌། དགོང་མོ་ཆུ་ཚོད་བདུན་པར་རང་ཁྱིམ་དུ་ལོག་རྗེས། ད་
དུང་ཕོར་བ་དང་གོས་སོགས་བཀྲུ་དགོས། ཡིན་ནའང་གལ་སྲིད་ལོ་ངོ་ཁྲི་གསུམ་ཡར་སྔོན་གྱི་རྔོན་
པ་ཡིན་པའི་དབང་དུ་བཏང་ན། ཕལ་ཆེར་སྔ་དྲོའི་ཆུ་ཚོད་བརྒྱད་ཡས་མས་ལ་ཚོ་པ་ལས་ཐོན་ཏེ།
ཉེ་འགྲམ་གྱི་ནགས་ཚལ་དང་སྤང་ཐང་དུ་ཡོང་ནས་ཤ་མོ་འཐུ་བ་དང་རྩི་ཤིང་གི་རྩ་བ་སྔོག་པ།
སྦལ་བ་འཛིན་པ། སྐབས་རེར་སྟག་ལ་གཡོལ་དགོས་པ་ཡང་ཡོད། དེ་ནས་ཉིན་གུང་ཡོལ་ཙམ་ལ་
ཚོ་པའི་ནང་དུ་ཡོང་ནས་གུང་ཇ་གཡོལ་གྱིན་ཡོད། གུང་ཇའི་རྗེས་ནས་ཁོ་ཚོ་ལ་དུས་ཚོད་མང་པོ་
ཡོད་པས་ལྷན་དུ་འདུས་ནས་འཁྱལ་གཏམ་བརྗོད་པ་དང་གནའ་གཏམ་བཤད་པ། བྱིས་པ་དང་
ལྷན་དུ་རྩེད་མོ་རྩེ་བ། ཡང་ན་བག་ལྷོད་ངང་བསྡད་ཡོད། སྐབས་ལ་ལར་སྟག་དང་སྦྲུལ་གྱི་གནོད་
འཚེ་ལ་འཕྲད་སྲིད་མོད། ཕྱོགས་གཞན་ཞིག་ནས་བཤད་ན་སྐབས་དེར་ཁོ་ཚོས་རླངས་འཁོར་དོན་
རྐྱེན་དང་བཟོ་ལས་ཀྱི་འབག་བཙོག་སོགས་ལ་སེམས་ཁྲལ་བྱེད་མི་དགོས།
ས་ཆ་མང་ཆེ་བ་དང་དུས་སྐབས་མང་ཆེ་ཤོས་ལ། རྔོན་རྒྱག་ལ་བརྟེན་ཚེ་འཚོ་བཅུད་འདང་
ངེས་ཤིག་ཐོབ་ཐུབ། ངོ་མ་བཤད་ན་འདི་ཡང་ལུགས་དང་མཐུན་པ་ཞིག་རེད། འདི་ནི་མིའི་རིགས་
ཡ་ཐོག་གདོད་མའི་ལོ་ངོ་འབུམ་ཕྲག་དུ་མའི་རིང་གི་རྒྱུན་ལྡན་གྱི་བཟའ་བཏུང་ཡིན་པས། མིའི་
ལུས་ཕུང་ལ་ཤིན་ཏུ་འཕྲོད་པར་མ་ཟད་ཚན་རིག་དང་ཡང་ཤིན་ཏུ་མཐུན། རུས་པའི་འགྱུར་རྡོའི་
དཔང་དངོས་ལས་མངོན་པ་ལྟར་ན། གདོད་མའི་རྔོན་པའི་ཁྲོད་དུ་མུ་གེའམ་འཚོ་བཅུད་མ་འདང་
བའི་གནད་དོན་ཤིན་ཏུ་དཀོན་པ་དང་། ལྷག་པར་དུ་དུས་ཕྱིས་ཀྱི་ཞིང་ལས་དུས་སྐབས་ཀྱི་མི་དང་
བསྡུར་ན། ཁོ་ཚོའི་གཟུགས་རིང་ཞིང་བདེ་ཐང་ཡིན་པ་དང་། ཚེ་ཚད་ལ་ཆ་སྙོམས་ལོ30ནས40མ་
གཏོགས་མེད་མོད། འདི་ནི་གཙོ་བོ་སྐབས་དེར་བྱིས་པ་ཤི་ཚད་མཐོ་བས་རེད། དེས་ན་ཉེན་ཁས་
བསྐོར་བའི་བྱིས་དུས་ལས་ཐར་བ་ཡིན་ཚེ། སྐབས་དེའི་མི་ཕལ་མོ་ཆེ་ལོ60ལ་འཚོ་ཐུབ་པ་དང༌།
ལ་ལ་ཐ་ན་ལོ80ལ་འཚོ་ཐུབ། དེང་གི་འཚོལ་སྡུད་སྤྱི་ཚོགས་ཁྲོད་དུ་བུད་མེད་ལོ45ལ་གསོན་ཐུབ་
སོང་ན། ད་དུང་ལོ20ལ་འཚོ་རྒྱུ་དེ་འདྲ་ཁག་པོ་ཞིག་མིན། སྤྱིའི་མི་གྲངས་ལས་མི5%ནས8%ཙམ་ལོ60ཡན་ལ་འཚོ་ཐུབ་པར་སྨྲ།
དེས་ན་རྔོན་པ་རྣམས་ལ་མུ་གེ་དང་འཚོ་བཅུད་མ་འདང་བའི་གནད་དོན་མ་བྱུང་བའི་རྒྱུ་
རྐྱེན་ནི། གཙོ་བོ་བཟའ་བཏུང་སྣ་མང་ཅན་ཡིན་པས་རེད། འདི་དང་བསྡུར་ན་ཕྱིས་ཀྱི་ཞིང་པའི་
བཟའ་བཏུང་ལ་རིགས་ཤིན་ཏུ་ཉུང་བར་མ་ཟད། ད་དུང་དོ་སྙོམས་ཀྱང་མིན། ལྷག་པར་ཏུ་ཉེ་
རབས་སུ་ཞིང་ལས་མི་གྲངས་འབོར་ཆེན་གྱིས་འབྲུ་རིགས་སྣ་གཅིག་ལ་བརྟེན་ནས་འཚོ་བཞིན་
ཡོད། དཔེར་ན། གྲོ་དང་ཞོག་ཁོག འབྲས་ལྟ་བུ། དེར་བརྟེན་མིའི་ལུས་ཕུང་ལ་ངེས་པར་དུ་མཁོ་
བའི་འཚོ་བཅུད་དང་གཏེར་རྫས་དཀོན་པར་གྱུར། དཔེར་ན། ཀྲུང་གོའི་རྒྱང་རིང་ལུང་ཁུག་གི་གྲོང་
གསེབ་ན་འཚོ་བའི་ཞིང་པས་ནངས་ཟས་དང་གུང་ཟས། ནུབ་ཟས་གསུམ་ག་ལ་འབྲས་ཟ་བ་ལྟ་
བུ་རེད། འདི་དང་བསྡུར་ན་གདོད་མའི་རྔོན་པས་རྒྱུན་པར་ཟས་རིགས་སྣ་ཁ་བཅུ་ཡས་མས་ཤིག་
རེག་ཐུབ། ཁོ་ཚོས་ནངས་ཟས་ལ་ལུམ་འབྲས་དང་ཤ་མོ་བཟའ་བ་དང་། གུང་ཟས་ལ་ཤིང་ཏོག་
དང་འབུ་སྐྱོགས། རུས་སྦལ་སོགས་བཟའ། ནུབ་ཟས་ལ་རི་བོང་གི་ཤ་དང་རི་སྒོག་བཟའ་སྲིད། ཉིན་
གཉིས་པའི་བཟའ་བཏུང་ནི་ཟས་རིགས་གཞན་དག་ཡིན་པ་སོགས་ཟས་རིགས་སྣ་མང་ཅན་གྱི་
དབང་གིས་གདོད་མའི་རྔོན་པས་ངེས་པར་མཁོ་བའི་འཚོ་བཅུད་མ་ལུས་རེག་ཐུབ་བོ། །
དེ་ལས་གཞན་རྔོན་པས་ཟས་རིགས་སྣ་གཅིག་ལ་བརྟེན་གྱིན་མེད་པས། ཟས་རིགས་ལས་
སྣ་གཅིག་གི་རྒྱུན་ཆད་པར་གྱུར་ན་ཡང་། གནོད་པ་ཆེན་པོ་ཞིག་ཡོད་མི་སྲིད། འོན་ཀྱང་ཞིང་
ལས་སྤྱི་ཚོགས་ནང་དུ་གལ་སྲིད་ཐན་པ་དང་མེ་སྐྱོན། ས་འགུལ་སོགས་བྱུང་ནས་ལོ་དེའི་འབྲས་
དང་ཞོག་ཁོག་ཐམས་ཅད་རྨེག་མེད་ད་བཏང་བ་ཡིན་ན། མུ་གེ་ཚབས་ཆེན་འབྱུང་བར་གདོན་
མི་ཟ། འཚོལ་སྡུད་སྤྱི་ཚོགས་ནང་དུ་ཡང་རང་བྱུང་གནོད་པ་འབྱུང་སྲིད་པར་མ་ཟད། ད་དུང་ཟ་
མ་མ་འདང་བའམ་མུ་གེ་བྱུང་བའི་སྣང་ཚུལ་འབྱུང་སྲིད་མོད། ཁོ་ཚོ་གནད་དོན་འདི་ལྟ་བུ་ལ་
འཕྲད་དུས་གནོད་པ་ཆེར་མེད། གལ་སྲིད་གཙོ་ཟས་ཀྱིས་མ་འདང་ཚེ། ཁོ་ཚོས་ཟས་རིགས་གཞན་
པ་འཚོལ་སྡུད་དང་རི་དྭགས་གཤོར་བ། ཡང་ན་ཐད་ཀར་གནོད་པ་མེད་པའི་ས་ཁུལ་དག་ཏུ་གནས་སྤོ་བྱས་ཆོག
གཞན་གདོད་མའི་དུས་ཀྱི་རྔོན་པ་ལ་ནད་ཡམས་འགོས་པའི་གནད་དོན་ཡང་ཤིན་ཏུ་
ཉུང༌། ཞིང་ལས་དང་བཟོ་ལས་སྤྱི་ཚོགས་ཁྲོད་དུ་ཁྱབ་པའི་ནད་ཡམས་མང་ཆེ་ཤོས་ནི(དཔེར་
ན། འབྲུམ་པ་དང་སིབ་བི། གློ་གཅོང་།) ཁྱིམ་བྱ་ལས་འགོས་མོད། ནད་འདི་དག་ཞིང་ལས་གསར་
བརྗེའི་རྗེས་ནས་ད་གཟོད་མིའི་རིགས་ལ་འགོས་པ་རེད། གདོད་མའི་རྔོན་པ་ལ་མཚོན་ན། ཉེ་སར་
བཅར་བའི་སྲོག་ཆགས་གཅིག་པུ་ནི་ཁྱི་ཁོ་ན་ཡིན་ཕྱིན་གོང་གི་ནད་རིགས་དེ་དག་གཏན་ནས་
མེད། དེ་ལས་གཞན་ཞིང་ལས་དང་བཟོ་ལས་སྤྱི་ཚོགས་སུ་གཏན་སྡོད་བྱེད་སའི་ཁོར་ཡུག་ཤིན་ཏུ་
འཚང་ཁ་ཆེ་བས། གཙང་སྦྲ་འཕྲོད་བསྟེན་མི་ལེགས་པ་ནི་ནད་ཡམས་འགོས་སའི་གཞི་མར་གྱུར།
དེར་བརྟེན་རྔོན་པ་ལ་མཚོན་ན་ཁོ་ཚོ་ཐར་ཐོར་ངང་ཡངས་པའི་ས་གཞིའི་ཁྱོན་དུ་གང་དགར་རྒྱུ་
བཞིན་པས་ནད་ཡམས་འགོས་ཁྱབ་བྱེད་མི་བཏུབ་བོ། །
རྒྱུ་རྐྱེན་འདི་དག་གི་དབང་གིས་ཞིང་ལས་དུས་སྐབས་སྔོན་གྱི་འཚོལ་སྡུད་པར་བདེ་ཐང་
དང་སྣ་མང་ཅན་གྱི་བཟའ་བཏུང༌། ལྟོས་བཅས་ཀྱིས་ལས་ཀའི་ཡུན་ཚད་ཐུང་བ། གཞན་ད་དུང་
ནད་ཡམས་སྣ་ཚོགས་འགོས་ཁྱབ་མི་ཐུབ་པས། ཆེད་ལས་མཁས་པ་གང་མང་ཞིག་གིས་སྤྱི་ཚོགས་
འདི་ལྟ་བུའི་གོ་དོན་ལ “གདོད་མའི་འབྱོར་ཕྱུག་ལྡན་པའི་སྤྱི་ཚོགས”ཟེར། ཡིན་ནའང་། གནའ་
མི་འདི་དག་གི་འཚོ་བ་ལ་ཡིད་སྨོན་བྱེད་མི་རིགས། ཁོ་ཚོའི་འཚོ་བ་ཞིང་ལས་དང་བཟོ་ལས་སྤྱི་
ཚོགས་དང་བསྡུར་ན་ཤིན་ཏུ་སྐྱིད་ན་ཡང་། སྐབས་དེའི་འཇིག་རྟེན་སྔར་བཞིན་ཡ་ང་ཞིང་གདུག་
རྩུབ་ཆེ། རྒྱུན་པར་དངོས་ཟོག་དཀོན་པ་དང་སྐྱ་ཟད་སྔོ་རྡུགས་ཀྱི་དུས་སུ་འཚོ་བ་སྐྱེལ་དཀའ། དེང་
དུས་ལ་མཚོན་ན་ཅི་མི་སྙམ་པའི་དོན་དག་ཕྲན་བུ་ཞིག་གིས་སྐབས་དེར་ལས་སླ་མོའི་སྒོ་ནས་ཚེ་
སྲོག་འཕྲོག་འགྲོ གང་དགར་རྒྱུ་བའི་འཚོལ་སྡུད་པའི་ཚོ་པའི་ནང་མི་ཚང་མ་འཆམ་མཐུན་མཉམ་
གནས་ཡིན་མོད། མི་ལ་སུན་པོ་བཟོ་བའི་ཁོངས་མི་ཉུང་ཤས་ཤིག་ལ་མཚོན་ན་འཚོ་བ་སྐྱིད་པོ་
ཞིག་ཡོད་མི་སྲིད། ན་སོ་རྒས་ནས་ནུས་པ་མེད་པའམ་རྐང་ལག་ཞ་བོ་ཅན་ཚོ། ཚོ་པ་གནས་སྤོ་དུས་
རྗེས་མ་ཟིན་པའི་སྐབས་སུ། སྔར་མལ་དུ་བསྐྱུར་བ་དང་ཐ་ན་གསོད་པར་བྱེད། ཁྱེའུ་དང་བྱིས་པ་
མི་ལྷག་ཏུ་གྱུར་ཚེ་ཡང་བསད་འགྲོ གཞན་སྐབས་འགར་ཆོས་ལུགས་ཆོ་གར་སྒྲུབ་པར་སྤྱད་པའི་གཏམ་ཡང་གོ་ཐོས་བྱུང་།
ཕ་ར་ཀུའེ་རྒྱལ་ཁབ་ཀྱི་ནགས་ཚལ་དུ་རྔོན་པའི་ཚོ་པ་ཡ་ཆི་པ་ཞེས་པ་ཞིག་དུས་
རབས་ཉི་ཤུའི་ལོ་རབས་དྲུག་ཅུའི་ཡར་སྔོན་བར་དུ་གནས་ཡོད་པ་དང་། ཁོ་ཚོ་ལས་ང་ཚོས་འཚོལ་
སྡུད་པའི་འཚོ་པའི་ཁྲོད་ཀྱི་ཡ་ང་བའི་སྣང་ཚུལ་ཏོག་ཙམ་རྟོགས་ཐུབ། ཡ་ཆི་པའི་གོམས་སྲོལ་ལྟར་
ན། གལ་སྲིད་ཚོ་པའི་ནང་གི་རིན་ཐང་ལྡན་པའི་ཁོངས་མི་ཞིག་ཚེ་ལས་འདས་ཚེ། བུ་མོ་ཆུང་ཆུང་
ཞིག་བསད་ནས་མཉམ་དུ་དུར་དུ་སྦ་དགོས་ཤིང༌། མིའི་རིགས་རིག་པའི་ཆེད་མཁས་པས་ཡ་ཆི་
པར་བཅར་འདྲི་ལས་ཤེས་གསལ་ལྟར་ན། ཐེངས་ཤིག་ལ་སྐྱེས་པ་དར་མ་ཞིག་ལ་ནད་བྱུང་ནས་
མི་གཞན་པའི་རྗེས་མ་ཆོད་པས་ཁོ་རང་ལམ་འགྲམ་གྱི་སྡོང་རྩ་ཞིག་ཏུ་བསྐྱུར། སྐབས་དེར་སྡོང་
མགོར་བྱ་རྒོད་ཅིག་བབས་ནས་ཁོ་རང་འཆི་བ་ལ་སྒུག་འདུག འོན་ཀྱང་སྐྱེས་པ་དེས་དཀའ་ངལ་
ཁྱད་དུ་བསད་ནས་ཡང་བསྐྱར་ཚོ་པའི་ནང་དུ་ལོག་ཅིང་། ཁོའི་ལུས་སྟེང་ན་ད་དུང་བྱ་རྒོད་ཀྱི་
རྟུག་པ་ཡང་ཡོད་པས། ཕྱིས་སུ་ཁོའི་མིང་ལ “བྱ་རྒོད་རྟུག་པ” ཞེས་པའི་མིང་ཐོགས་པ་རེད་ཟེར།
གལ་སྲིད་ཡ་ཆི་པའི་བུད་མེད་ཆེ་གེ་མོ་ཞིག་ལོ་རྒས་ནས་ཚོ་པའི་ཁུར་པོར་གྱུར་ཚེ། ཚོ་པའི་
ནང་གི་གསར་བུ་ཞིག་གིས་ལྐོག་ཏུ་གོ་སྐབས་བཙལ་ནས་ཀླད་པར་སྟ་རེས་བསྣུན་ནས་གསོད་
པར་བྱེད། སྔོན་ཆད་ཡ་ཆི་པ་ཞིག་གིས་མིའི་རིགས་རིག་པའི་ཆེད་མཁས་པར་བཤད་རྒྱུར། “ཁོ་
རང་ལོ་ན་གཞོན་དུས་སུ། རྒྱུན་པར་ཚོ་པའི་ནང་གི་བུད་མེད་རྒན་པ་གསོད་བཞིན་ཡོད། ངས་རང་
གི་སྲུ་མོ་དང་ཨ་ནེ་སོགས་བསད་མྱོང་ཕྱིར། བུད་མེད་དག་ང་ལ་ཤིན་ཏུ་སྐྲག ད་ལྟ་མི་རྒྱུད་དཀར་
པོ་དང་ལྷན་དུ་བསྡད་པས་ང་ཡང་ཉམས་ཞན་གྱུར་སོང” ཟེར། གལ་སྲིད་ཁྱེའུ་ཞིག་གི་མགོར་སྐྲ་
མེད་ཚེ། འཚར་སྐྱེ་ཆ་མི་ཚང་བར་འདོད་ནས་ངེས་པར་དུས་ཐོག་ཏུ་གསོད་དགོས། བུད་མེད་ཅིག་
གི་ཕྱིར་དྲན་བྱས་ནས་བཤད་རྒྱུར། མོའི་བུ་མོ་ཆེ་བ་བསད་སོང་བ་དང་། རྒྱུ་མཚན་ནི་ཚོ་པའི་ནང་
གི་སྐྱེས་པ་ཚོས་བུ་མོ་ལྷག་མ་ཞིག་དགོས་དོན་མི་འདུག་ཟེར། ཡང་ཐེངས་ཤིག་ལ་སྐྱེས་པ་ཞིག་
གིས་བུ་ཆུང་ཞིག་བསད་སོང་བ་དང་། རྒྱུ་མཚན་ནི “ཁོའི་སེམས་ཁམས་མི་སྐྱིད་པའི་སྐབས་སུ་
བུ་ཆུང་དེ་བར་མེད་དུ་ངུས་པས”རེད། ཐ་ན་བྱིས་པ་ཞིག་གསོན་པོར་ས་འོག་ཏུ་སྦས་ཤིང་། རྒྱུ་
མཚན་ནི “བྱིས་པ་དེར་བལྟས་མ་ཐག་ཡ་མཚན་པ་ཞིག་འདུག་པས། བྱིས་པ་གཞན་དག་གིས་ཀྱང་འཕྱ་དམོད་བྱེད་ངེས་རེད”ཟེར།
ཡིན་ནའང་མགྱོགས་པོར་ཡ་ཆི་པ་ལ་སྡོམ་ཚིག་མ་འགོད་དང་། མིའི་རིགས་རིག་པ་བ་དང་
ཁོ་ཚོ་མཉམ་འདུག་མཉམ་གནས་བྱས་ནས་ལོ་ངོ་མང་པོ་འདས་རྗེས། ཡ་ཆི་པའི་མི་དར་མ་ཕན་
ཚུན་བར་ལ་དྲག་ཤུགས་ཀྱི་དོན་རྐྱེན་བྱུང་བ་ཤིན་ཏུ་དཀོན་པ་ཤེས་རྟོགས་བྱུང་། ཕོ་མོ་གང་ཡིན་
རུང་རང་དབང་གིས་བཟའ་ཟླ་བརྗེ་ཆོག་པ་དང༌། ཁོ་ཚོ་ནམ་ཡིན་ཡང་དགའ་སྤྲོས་ཁེངས་ཡོད་པ་
དང་། ཚོ་པའི་ནང་དུ་གོ་གནས་མཐོ་དམན་གྱི་དབྱེ་བ་མེད་ཅིང་། རྫིག་རྫིག་བྱས་ནས་ཅི་གང་ལ་
ཡང་ཐེ་གཏོགས་བྱེད་བསམ་མཁན་དག་ལ་རྒྱུན་པར་ཀུན་གྱིས་དགའ་པོ་མེད། ཁོ་ཚོ་ལ་ཅ་དངོས་
མང་པོ་མེད་ན་ཡང་། སེར་སྣ་སྤུ་ཙམ་མེད་པར་མ་ཟད། རྒྱལ་ཁ་དང་རྒྱུ་ནོར་ལ་ཁྱོན་ནས་གཙིགས་
ཆེན་མི་བྱེད། འཚོ་པའི་ཁྲོད་དུ་ཆེས་གལ་ཆེ་བ་ནི་མི་དང་མིའི་བར་གྱི་འབྲེལ་འདྲིས་ལས་གཞན་ད་
དུང་ཟོལ་མེད་རྣམ་དག་གི་མཛའ་བརྩེ་རེད།“ཁོ་ཚོས་བྱིས་པ་དང་ནད་པ། རྒན་པ་སོགས་གསོད་
པར་བྱེད་མོད། ཁོ་ཚོའི་བསམ་ཚུལ་ཡང་དོན་དངོས་སུ་དེང་གི་མི་གང་མང་ཞིག་གིས་རང་མོས་
ཀྱིས་མངལ་འབྱིན་པ་དང་ཟུག་རྔུ་མེད་པའི་འཆི་ཐབས་དང་ངོ་བོ་དབྱེར་མེད་དུ་མཆིས། གཞན་
ད་དུང་གླེང་དགོས་པ་ཞིག་ནི། ཕ་ར་ཀུའེ་རྒྱལ་ཁབ་ཀྱི་ཞིང་པ་རྣམས་ཀྱིས་ཡ་ཆི་པ་རྣམས་རི་
དྭགས་བཞིན་རྔོན་དུས་བྱམས་སྙིང་རྗེ་རྩ་བ་ནས་སྒོམ་མེད། དེར་བརྟེན། རྒྱུ་རྐྱེན་འདིའི་དབང་གིས་
ཡ་ཆི་པ་ཚོ་དགྲ་བོ་དེ་དག་གི་འདྲེ་ལག་ནས་ཐར་ཆེད། ཁོངས་མི་རེ་འགའ་ཚོ་པའི་ཁུར་པོ་རུ་གྱུར་
དུས་ཁོ་ཚོས་ཀྱང་སྙིང་རྗེ་སྒོམ་ཐབས་བྲལ་བ་ཡིན་སྲིད།
དོན་དངོས་སུ་ཡ་ཆི་པའི་སྤྱི་ཚོགས་ཀྱང་མིའི་རིགས་ཀྱི་སྤྱི་ཚོགས་གང་རུང་ཞིག་དང་འདྲ་
བར་རྙོག་འཛིང་ལྡན་ཞིང་འགྲེལ་བཤད་བྱེད་ཐབས་བྲལ་བ་ཞིག་ཡིན་ཞིང་། ང་ཚོས་གཟབ་ནན་
བྱེད་པ་ལས་རྒྱུས་ལོན་གང་ཡང་མེད་པར་བྱུང་རྒྱལ་དུ་དེ་དག་ལྷའམ་འདྲེ་རུ་ངོས་འཛིན་བྱེད་མི་
རིགས། ཡ་ཆི་པ་ནི་ལྷ་མིན་ལ་འདྲེ་ཡང་མིན་པར་ཁོ་ཚོ་ཡང་མིའི་རིགས་རེད། དེ་བཞིན་དུ་གདོད་
མའི་རྔོན་པ་རྣམས་ཀྱང་ང་ཚོ་དང་འདྲ་བར་མིའི་རིགས་ཡིན་ནོ། །
མི་སྐད་སྨྲ་བའི་འདྲེ།
ཡ་ཐོག་གདོད་མའི་དུས་སྐབས་ཀྱི་རྔོན་པ་ཚོའི་བསམ་པ་དང་བསམ་པའི་འཚོ་བའི་ཐད་
ནས་ང་ཚོས་ཅི་ཞིག་རྟོགས་ཐུབ་ཅེ་ན། ཕྱི་རོལ་ཡུལ་གྱི་ཚད་འཇལ་ནུས་པའི་རྒྱུ་རྐྱེན་དག་ལ་
གཞིགས་ཏེ། ང་ཚོས་ཡང་བསྐྱར་འཚོལ་སྡུད་དཔལ་འབྱོར་གྱི་རྩ་བའི་སྒྲིག་གཞི་འགའ་བསྐྱར་གསོ་
བྱེད་ནུས་ཏེ། དཔེར་ན། ང་ཚོས་མི་རེས་འཚོ་གནས་བྱེད་པར་ཉིན་གཅིག་ལ་ཁེ་ལོ་རི(དྲོད་ཚད་དེ་ནུས་པའི་འཇལ་བྱེད་ཅིག) 
ག་ཚོད་དགོས་པ་དང་། སྟར་ཀ་སྤྱི་རྒྱ་གང་གི་ཁྲོད་དུ་ཁེ་ལོ་རི་ག་ཚོད་འདོན་ཐུབ་པ། 
སྤྱི་ལེ་གྲུ་བཞི་མ་གཅིག་གི་ནགས་ཚལ་ཁྲོད་སྟར་ཀ་ག་ཚོད་རེག་ཐུབ་
པ་བརྩི་ནུས་ཚེ། གཞི་གྲངས་འདི་དག་ལ་བརྟེན་ནས་སྟར་ཀས་ཁོ་ཚོའི་འཚོ་བའི་ཁྲོད་དུ་གོ་གནས་ག་འདྲ་ཞིག་བཟུང་ཡོད་པ་ཚོད་དཔག་བྱེད་ཐུབ།
ཡིན་ནའང༌། ཁོ་ཚོས་སྟར་ཀ་བྲོ་བ་ཞིམ་པའི་ཟས་རིགས་ཤིག་ལ་ངོས་འཛིན་པ་ཡིན་ནམ།
ཡང་ན་སྤྲོ་བ་མེད་པའི་གཙོ་ཟས་ཤིག་ལ་ངོས་འཛིན་པ་ཡིན། སྟར་སྡོང་ལ་རྣམ་ཤེས་ཡོད་པར་
ཁས་འཆེའམ། སྟར་སྡོང་གི་ལོ་མ་ཤིན་ཏུ་མཛེས་པ་ཞིག་ཏུ་མཐོང་སྲིད་དམ། གལ་སྲིད་སྐབས་
དེར་ཕོ་མོ་གཉིས་དགའ་རོགས་སྒྲིག་དུས་སྟར་སྡོང་འོག་ཏུ་འོང་ཚེ་སྤྲོ་སྣང་ལྡན་པ་ཞིག་ཡིན་པར་
འདོད་སྲིད་དམ། དེས་ན་བསམ་བློ་དང་དད་མོས། བརྩེ་དུང་སོགས་ཡང་སྙིང་གང་འདྲ་ཞིག་ཡིན་
པར་བརྟག་དགོས་ན་དེ་འདྲའི་ལས་སླ་མོ་གཏན་ནས་ཡིན་མི་སྲིད།
ཆེད་མཁས་པ་མང་ཆེ་ཤོས་ཤིག་གིས་གདོད་མའི་རྔོན་པ་ཚོ་ཡོངས་ཁྱབ་ཀྱིས་ལྷ་ཀུན་ཁྱབ་སྨྲ་
བར་དད་མོས་བྱེད་པ་ལ་ཁས་འཆེ་ཞིང༌། (animismཞེས་པ་ནི་ལ་ཏིང་སྐད་ཀྱི “anima” ཞེས་པ་
ལས་བྱུང་ཞིང་། ནང་དོན་ནི “རྣམ་ཤེས” དང “བསམ་པའི” དོན་རེད།) ལྷ་ཀུན་ཁྱབ་སྨྲ་བས་
ས་གནས་དང་སྲོག་ཆགས། རྩི་ཤིང་། རང་བྱུང་གི་སྣང་ཚུལ་གང་དང་གང་ཡིན་རུང་དེར་འདུ་ཤེས་
དང་ཚོར་ཤེས་ཡོད་པར་མ་ཟད། ཐད་ཀར་མིའི་རིགས་དང་འབྲེལ་འདྲིས་བྱེད་ཐུབ་པར་འདོད།
དེར་བརྟེན། ལྷ་ཀུན་ཁྱབ་སྨྲ་བ་ཞིག་ལ་མཚོན་ན། རི་མགོའི་རྡོ་རྡོག་གཅིག་ལ་ཡང་འདོད་པ་དང་
དགོས་མཁོ་ཡོད་པར་སྙམ་ལ། མིའི་རིགས་ཀྱིས་དོན་དག་ག་གེ་མོ་ཞིག་བསྒྲུབ་ན་རྡོ་ཆེན་པོ་འདིའི་
དགོངས་པ་དཀྲུག་སྲིད་པ་དང༌། ཡང་དོན་དག་ག་གེ་མོ་ཞིག་ལ་བརྟེན་ནས་བཟོད་གསོལ་ཡང་ཞུ་
ཐུབ་ངེས། རྡོ་བ་ཆེན་པོ་འདིས་མིའི་རིགས་ལ་ཆད་པ་གཅོད་སྲིད་ལ་སྐྱེས་འབུལ་དགོས་པའི་རེ་བ་
ཡང་འདོན་པར་བཤད། མིའི་རིགས་ལ་མཚོན་ན་ཡང་རྡོ་འདི་ལ་སེམས་གསོ་དང་འཇིགས་སྐུལ་
བྱེད་སྲིད། རྡོ་བ་ཁོ་ན་ཙམ་མ་ཡིན་པར་རི་ངོས་ཀྱི་མོན་སྡོང་དང་རི་འདབས་ཀྱི་ཆུ་ཕྲན། ནགས་
ཁྲོད་ཀྱི་ཆུ་མིག དེའི་ཉེ་འགྲམ་གྱི་ཤིང་ཕྲན། ཆུ་མིག་དང་བགྲོད་སའི་ལམ་ཕྲན། ཆུ་འཐུང་བཞིན་
པའི་ཨ་བྲ། སྤྱང་ཀི་དང་ཁྭ་ཏ་སོགས་ཡོད་ཚད་ལ་རྣམ་ཤེས་ཡོད་པར་སྨྲ། ལྷ་ཀུན་ཁྱབ་སྨྲ་བ་པ་
ཞིག་ལ་མཚོན་ན། ཅ་དངོས་དང་སྐྱེ་དངོས་ཁོ་ན་ལ་རྣམ་ཤེས་ཡོད་པ་ཙམ་མིན་པར་ཐ་ན་མཐོང་
རེག་བྲལ་བ་རྣམས་ལ་ཡང་རྣམ་ཤེས་ཡོད་དེ། དཔེར་ན། འདས་པོའི་རྣམ་ཤེས་དང་དཀར་ཕྱོགས་
ནག་ཕྱོགས་ཀྱི་རྣམ་ཤེས་སོགས་ང་ཚོས་བཤད་པའི་འདྲེ་དང་གདོན་འདྲེ། ལྷའི་ཕོ་ཉ་ལྟ་བུ་རེད།
ལྷ་ཀུན་ཁྱབ་སྨྲ་བའི་འདོད་ཚུལ་ལྟར་ན། མིའི་རིགས་དང་གདོན་འདྲེ་གཞན་པའི་བར་ལ་
གེགས་གང་ཡང་མེད་པས། ཐད་ཀར་སྐད་ཆ་དང་གླུ་གཞས། ཞབས་བྲོ། ཆོ་གས་ལམ་ནས་འབྲེལ་
འདྲིས་བྱས་ཆོག རྔོན་པས་ཤྭ་ཁྱུ་ལ་སྐད་བརྒྱབ་ནས་ཁྱེད་ཅག་ཁྲོད་ཀྱི་ཤྭ་བོ་གཅིག་གིས་རང་སྲོག་
བློས་གཏོང་དགོས་ཞེས་བཤད་པ་དང་། རི་དྭགས་བསད་རྗེས་རྔོན་པས་རང་གིས་བསད་པའི་
སྲོག་ཆགས་དེར་བཟོད་གསོལ་ཞུ་སྲིད་ལ། མི་ཞིག་ལ་བསྙུན་བྱུང་ཚེ་ས་མཎ་ཆོས་པས་ནད་གདོན་
གཏོང་བའི་གདོན་འདྲེ་བོས་ཏེ། དེར་ཁ་ཏ་དང་འཇིགས་སྐུལ་བྱས་ནས་ཕར་སྐྲོད་གཏོང་། མཁོ་
པའི་དུས་ལ་ས་མཎ་ཆོས་པས་གཟུགས་མེད་གཞན་དག་ལ་རོགས་རམ་ཞུ་དགོས་པའི་རེ་བ་ཡང་
འདོན་པར་བྱེད། ལྷ་ཀུན་ཁྱབ་སྨྲ་བར་ཁྱད་ཆོས་ཤིག་ཡོད་པ་ནི། ལྷ་འདྲེ་གང་ཡིན་རུང་ཐམས་ཅད་
སྐབས་ཐོག་དེ་དང་ས་གནས་དེར་ཡོད་པ་ཞིག་ལས། ཀུན་ཐུབ་ཀྱི་ལྷ་ཞིག་མིན་པར་ཆེད་བཙུགས་
ཀྱི་ཤྭ་བོ་ག་གེ་མོ་ཞིག་དང་ལྗོན་པ་ཞིག ཆུ་ཕྲན་ཞིག ཡང་ན་གདོན་འདྲེ་ཞིག་ཡིན་ནོ། །
གཞན་ཡང་མིའི་རིགས་དང་ལྷ་འདྲེ་གཞན་པའི་བར་དུ་གེགས་མེད་པ་ནང་བཞིན། མིའི་
རིགས་དང་ལྷ་འདྲེ་གཞན་པའི་བར་དུ་ཡང་མཐོ་དམའི་ཁྱད་པར་མེད། མི་མ་ཡིན་པའི་རྣམ་ཤེས་
ཡན་གར་བ་ཞིག་ཡོད་པར་འདོད་ཅིང་། མི་ལ་མགོན་སྐྱབས་བྱེད་ན་ཡང་འཇིག་རྟེན་ལ་ཁ་ལོ་
བསྒྱུར་ནུས་པའི་ཀུན་ཐུབ་ཀྱི་ལྷ་ཞིག་མིན། འཇིག་རྟེན་འདི་ཡང་མི་དང་ཆེད་བསྐོས་ཀྱི་རྣམ་ཤེས་
གང་རུང་ཞིག་གི་ཆེད་དུ་འཁོར་བསྐྱོད་བྱེད་པ་ཡང་མ་ཡིན།
ལྷ་ཀུན་ཁྱབ་སྨྲ་བ་ནི་ཆོས་ལུགས་ངེས་ཅན་ཞིག་མིན་པར་དེ་ནི་ཆོས་ལུགས་མི་འདྲ་བ་སྟོང་
ཕྲག་དུ་མ་དང་ཆོས་ལོག དད་མོས་སོགས་ཀྱི་སྤྱི་མིང་ལ་གོ་བ་རེད། འདི་དག་ལ “ལྷ་ཀུན་ཁྱབ་སྨྲ་
བ” ཞེས་འབོད་པའི་རྒྱུ་མཚན་ནི་ཆོས་ལུགས་འདི་དག་གིས་འཇིག་རྟེན་ལྟ་ཚུལ་དང་མིའི་རིགས་
ལ་ངོས་འཛིན་བྱེད་སྟངས་ཀྱི་ལྟ་བ་ཅུང་མཐུན་པར་སྣང་། དེ་བཞིན་དུ་ང་ཚོའི་གདོད་མའི་རྔོན་
པ་རྣམས་ཀྱི་དད་མོས་ནི་ལྷ་ཀུན་ཁྱབ་སྨྲ་བའི་ཁོངས་སུ་གཏོགས་ཤིང༌། དེ་ཡང་དེང་རབས་ཅན་
སྔོན་མའི་ཞིང་པ་རྣམས་ལྷ་ཡོད་སྨྲ་བ་རེད་ཅེས་པ་དང་འདྲ། ལྷ་ཡོད་སྨྲ་བའི ( theismཞེས་པ་ནི་གྷི་
རིག་གི་ཡི་གེའི “theos” ལས་བྱུང་ཞིང་། “ལྷ” ཞེས་པའི་དོན་ཡིན།)འདོད་ཚུལ་ལྟར་ན། འཇིག་
རྟེན་ཁམས་ཆེན་པོའི་སྒྲིག་ལམ་ནི་མིའི་རིགས་དང་སྤྱིར་བཏང་མིན་པའི་དངོས་གཟུགས་ཉུང་ཤས
(ལྷ)བར་གྱི་གོ་གནས་འབྲེལ་བ་ཡིན་པར་སྨྲ་ལ། དེང་རབས་ཅན་སྔོན་མའི་ཞིང་པ་སྤྱིར་བཏང་དུ་
ལྷ་ཡོད་སྨྲ་བ་ཡིན་པ་ནི་བདེན་པ་ཡང་དག་ཅིག་ཡིན་མོད། དོན་འདི་ཁོ་ནའི་སྟེང་ནས་གསལ་ཁ་མི་
ཆོད། སྤྱིར་བཏང་དུ་དམིགས་བསལ་ཅན་གྱི “ལྷ་ཡོད་སྨྲ་བ” ནི་ཁོང་ཡངས་ཅན་ཞིག་ཡིན་ཏེ། དུས་
རབས18པའི་ཕོ་ལན་གྱི་ཡ་ཧུ་ད་པའི་ཆོས་ལུགས་ཀྱི་ལ་པི་དང་དུས་རབས17པའི་
ནང་མཱ་ས་ཀྲོ་སེ་མངའ་སྡེ་རུ་རིག་སྔགས་མ་མེར་སྲེག་མཁན་གྱི་གཙང་སེལ་གྲུབ་མཐའ( དབྱིན་ཇིའི་ཆོས་ལུགས་ཁྲོད་ཀྱི་གནམ་བདག་ཆོས་ལུགས་ཀྱི་ཆ་མ་
ལུས་སྤང་བར་འདོད་མཁན།)དུས་རབས15སྐབས་ཀྱི་མོ་ཞི་ཁོའི་ཨ་ཙི་ཐེ་ཁེའི་མཆོད་དཔོན། དུས་རབས12པའི་དབྱི་ལང་གི་ལྐོག་གྱུར་གྲུབ་མཐའ་
སོ་ཧྥེ། དུས་རབས10པའི་ཧིན་རྡུའི་ཆོས་ལུགས་ཀྱི་འཐབ་མོ་བ། དུས་རབས2པའི་སོ་རོ་ཡ་སི་ཏི་ཆོས་
ལུགས་ཀྱི་ཚོང་པ། ཡང་ན་ཀྲུང་གོའི་དམངས་ཁྲོད་ཀྱི་དད་མོས་འདྲ་མིན་གང་དང་གང་ཡིན་རུང་།
གྲུབ་མཐའ་ཡོད་དོ་ཅོག་གིས་ཕ་རོལ་པའི་དད་མོས་དང་ཆོ་ག་ནི་ཡ་མཚན་པ་ཞིག་དང་མ་རུང་བ་
ཞིག་ལ་བརྩི། ཡིན་ནའང་ལྷ་ཀུན་ཁྱབ་སྨྲ་བའི་དད་མོས་དང་ཆོ་ག་ཕན་ཚུན་གྱི་ཁྱད་པར་ཡང་འདི་
ལས་ཆུང་བ་ཞིག་ཡིན་མི་སྲིད། མི་རྣམས་ཀྱི་ཆོས་ལུགས་ཉམས་མྱོང་ཡང་ཟིང་ཆ་ཆེ་ཞིང་རྩོད་གཞི་
མང་བ། བཅོས་བསྒྱུར་དང་གསར་བརྗེ་བྱེད་པ་ཞིག་ཡིན་ཡང་སྲིད།
ང་ཚོས་གཟབ་ནན་སྒོས་ཀུན་འཕྲོད་སྒྲིག་སྲོལ་འདི་དག་ཕྱོགས་བསྡུས་བྱས་ན་ཡང་
ཧ་ལམ་ཚད་འདི་འདྲ་ཞིག་མ་གཏོགས་བསྒྲུབ་མི་ཐུབ། གདོད་མའི་དུས་སྐབས་ཀྱི་བསམ་པའི་འཚོ་
བ་ད་དུང་ཞིབ་འཇུག་གཏིང་ཟབ་ཅིག་བྱ་བསམ་ཚེ། ཡོད་ཚད་ཚོད་དཔག་ཁོ་ན་ལས་མ་འདས།
རྒྱུ་མཚན་ནི་ང་ཚོར་ཧ་ལམ་ར་སྤྲོད་ནུས་པའི་བདེན་དཔང་ཅི་ཡང་མེད་པ་དང་། གྲངས་འབོར་
ཤིན་ཏུ་ཉུང་བའི་རིག་དངོས་དང་བྲག་བརྐོས་རི་མོ་དེ་འདྲ་ཡོད་ནའང༌། དེ་དག་ལ་འགྲེལ་པ་བྱེད་
སྟངས་རྣམ་པ་སྣ་ཚོགས་ཡོད་པས། ཆེད་མཁས་པ་ལ་ལས་ཐ་ན་སྐབས་དེའི་རྔོན་པ་དེ་དག་གི་
ཚོར་བ་ཡང་ཉམས་སུ་མྱོང་ཐུབ་པར་སྨྲ་མོད། འོན་ཀྱང་ཁོ་ཚོའི་གཞུང་ལུགས་ཁྲོད་དུ་མྱོང་རྟོགས་
བྱུང་བ་དེ། རྡོ་ཆས་དུས་རབས་ཀྱི་ཆོས་ལུགས་ལྟ་བ་རེད་ཟེར་བ་ལས་ཁོ་ཚོའི་ཕྱོགས་ཞེན་རེད་ཅེས་ན་ཡང་དག་པར་མཐོང་།
བང་སོའི་ནང་གི་རིག་དངོས་དང་ལྡེབས་རིས། རུས་པའི་བརྐོས་རིས་སོགས་ལ་རི་བོའི་གཏོས་
དང་མཉམ་པའི་གཞུང་ལུགས་སྣ་ཚོགས་ཀྱིས་ཚོད་དཔག་བྱས་པ་ལས། ང་ཚོས་གདོད་མའི་འཚོལ་
སྡུད་པའི་ཆོས་ལུགས་ལ་གོ་བ་རབ་རིབ་ཙམ་ལས་ལོན་མེད་ཅེས་ཁས་ལེན་བྱས་ན་ལེགས་པར་
སྣང་། ང་ཚོས་ཁོ་ཚོ་ལྷ་ཀུན་ཁྱབ་སྨྲ་བ་ཡིན་པར་ཚོད་དཔག་བྱས་ཆོག་མོད། འོན་ཀྱང་འདིས་ང་
ཚོར་རྟོགས་འདོད་པའི་ལན་མང་པོ་ཞིག་འདེབ་ག་ལ་ནུས། ང་ཚོས་དེ་དག་གིས་ལྷ་གང་འདྲ་ཞིག་
ལ་དད་མོས་བྱེད་པ་ཤེས་རྟོགས་ཐུབ་མེད་ལ། སྡོམ་ཁྲིམས་ག་འདྲ་ཞིག་བརྩི་སྲུང་བྱེད་པའང་མི་
ཤེས། དེ་ལས་གལ་ཆེ་བ་ཞིག་ནི་ང་ཚོས་རྔོན་པ་དེ་དག་གིས་གཏམ་རྒྱུད་གང་ཞིག་བཤད་ཡོད་པ་
ཡང་མི་ཤེས། དེར་བརྟེན་འདི་དག་ནི་ང་ཚོས་མིའི་རིགས་ཀྱི་ལོ་རྒྱུས་རྒྱུས་ལོན་བྱེད་སའི་སྟོང་ཆ་ཞིག་དང་བློ་ཡིད་ཕམ་པའི་གནད་ཅིག་ཅི་ལ་མིན།
འཚོལ་སྡུད་པའི་སྤྱི་ཚོགས་ཆབ་སྲིད་ཐད་ནས་ང་ཚོས་ཅི་ཡང་ཤེས་རྟོགས་བྱུང་མེད་ཅེས་
བཤད་ཆོག་ཅིང༌། གོང་ནས་བཤད་ཟིན་པ་བཞིན་ཆེད་མཁས་པས་ཐ་ན་གཞི་རྩའི་ཁ་ཕྱོགས་ཙམ་ལ་
ཡང་ལྟ་ཚུལ་གཅིག་མཐུན་བྱུང་ཐུབ་མེད། དཔེར་ན། སྒེར་དབང་རྒྱུ་ནོར་དང་དཀྱིལ་སྙིང་ཁྱིམ་ཚང་།
ཁྱོ་གཅིག་ཤུག་གཅིག་གི་ལམ་ལུགས་ཡོད་མེད་ལྟ་བུ། ཚོ་པ་རེ་རེ་ལ་ཐུན་མོང་མ་ཡིན་པའི་སྒྲིག་གཞི་
རེ་ཡོད་སྲིད་པ་དང་། ལ་ལར་གྲལ་རིམ་དབྱེ་བ་གསལ་པ། ལ་ལར་ཁྱད་ཆོས་གཉི་ག་ལྡན་པ། ཚོ་པ་
ལ་ལ་ནི་ཀ་ལེ་ཧྥོ་ཉེ་ཡའི་མཉེན་ཆས་སྤྱི་གཉེར་དང་འདྲ་བར་གསར་གཏོད་ལ་གཞོལ་ན་ཡང་སྒྲིག་
ལམ་དམ་པོ་མེད་པ། ཡང་ཚོ་པ་ལ་ལ་ནི་རྩ་འཛུགས་སྒྲིག་གཞི་དམ་པོའི་ཉིའུ་ཡོ་གྲོང་ཁྱེར་གྱི་ཁྲིམས་
ལུགས་སྤྱི་གཉེར་ཁང་ལྟར་ནུས་ཕྱོད་ལྡན་པ་ཞིག་ཡིན་ཡང་སྲིད།
སུའུ་ལེན་གྱི་སོན་ཧར་ས་ཁུལ་དུ། གནའ་དཔྱོད་ཆེད་མཁས་པས་སྤྱི་ལོ1955ལོར་
ལོ་ངོ་ཁྲི3ཡར་སྔོན་གྱི་བང་སོའི་གནའ་ཤུལ་ཞིག་གསར་རྙེད་བྱུང་ཞིང་། དེ་ནི་གླང་ཆེན་མེང་མ
རྔོན་པའི་རིག་གནས་ཀྱི་ཁོངས་སུ་གཏོགས་པ་དང༌། བང་སོ་ཞིག་གི་ནང་དུ་ཁོ་ཚོས་
ལོ་ན50ཡས་མས་ཀྱི་སྐྱེས་པའི་ཀེང་རུས་ཤིག་རྙེད། དེའི་ལུས་ཡོངས་ལ་བ་སོའི་ཕྲེང་བས་གཡོགས་
ཤིང་། བསྡོམས་པའི་ཕྲེང་རྡོག3000ཡོད་པ་དང་། སྐྱེས་པ་དེས་ཝའི་མཆེ་བས་བརྒྱན་པའི་ཞྭ་མོ་
མནབས་ཤིང༌། ལག་མགོར་ད་དུང་བ་སོ་ལས་གྲུབ་པའི་གདུ་བུ25གྱོན་འདུག བང་སོ་གཞན་དག་
ནང་གི་དུར་རྫོངས་ཀྱི་གྲངས་འབོར་བང་སོ་སྔ་མ་ལས་ཤིན་ཏུ་ཉུང་བས། ཆེད་མཁས་པས་ཚོད་
དཔག་བྱས་པ་ལྟར་ན། སོན་ཧར་གྱི་གླང་ཆེན་མེང་མ་རྔོན་པའི་སྤྱི་ཚོགས་འདིའི་གྲལ་རིམ་དབྱེ་བ་
ཤིན་ཏུ་མངོན་གསལ་ཡིན་པ་དང་། བང་སོའི་ནང་གི་མི་འདི་ཧ་ལམ་ཁོ་ཚོའི་ཚོ་དཔོན་ཡིན་སྲིད་
ལ། ཐ་ན་ཚོ་པ་འགའི་ཐུན་མོང་གི་སྤྱི་དཔོན་ཡང་ཡིན་སྲིད། གང་ལྟར་ཀྱང་ཚོ་པ་གཅིག་གི་ཁོངས་
མི་བཅུ་ཕྲག་ཁ་ཤས་ཀྱིས་དུར་རྫོངས་འདི་འདྲ་མོད་པོ་ཞིག་བཟོ་མི་ནུས་པས་སོ། །
གནའ་དཔྱོད་ཆེད་མཁས་པས་ཕྱིས་སུ་ད་དུང་ཡ་མཚན་པའི་བང་སོ་ཞིག་རྙེད་པ་ལས།
དུར་ཁུང་ནང་དུ་མགོ་བོ་ཁ་སྤྲོད་དུ་གནས་པའི་ཀེང་རུས་གཉིས་རྙེད་པ་དང༌། གཅིག་ནི་ལོ་
ན12ནས13ཅན་གྱི་བུ་ཆུང་ཞིག་ཡིན་ཞིང་། ཅིག་ཤོས་ནི་ལོ་ན9ནས10ཅན་གྱི་བུ་མོ་ཆུང་ཆུང་ཞིག་
རེད། བུ་ཆུང་དེའི་ལུས་ཡོངས་ལ་བ་སོ་ལས་གྲུབ་པའི་ཕྲེང་རྡོག5000གཡོགས་ཤིང་། ཝའི་མཆེ་
བས་བརྒྱན་པའི་ཞྭ་མོ་གྱོན། སྐེད་འཆིང་གི་སྟེང་ཝའི་སོ250བརྒྱན (འདིར་མ་མཐའ་ཡང་ཝ60ཡི་
སོ་དགོས།)ཡོད། བུ་མོ་ཆུང་ཆུང་དེའི་ལུས་སྟེང་དུ་བ་སོའི་ཕྲེང་རྡོག5250ཡོད་པ་དང་། བྱིས་པ་
གཉིས་ཀའི་གམ་དུ་བ་སོའི་བརྐོས་རིས་དང་བ་སོ་ལས་གྲུབ་པའི་ཅ་དངོས་ཕྱུར་བུར་སྤུངས་འདུག
བྱང་ཆ་ལྡན་པའི་བཟོ་པ་ཞིག་གིས་ཀྱང་སྐར་མ45ཡི་ནང་དུ་ད་གཟོད་བ་སོ་ཕྲེང་རྡོག་གཅིག་མ་
གཏོགས་བཟོ་མི་ཐུབ། ཡང་གཅིག་བཤད་ན་བྱིས་པ་འདི་གཉི་གར་བ་སོའི་ཕྲེང་རྡོག་ཁྲི་གཅིག་
ལྷག་བཟོ་དགོས་ཕྱིར། ཧ་ལམ་ཆུ་ཚོད7500ལ་ཞིབ་ཚགས་ཀྱིས་ལས་སྣོན་བྱེད་དགོས་པས། ལག་
རྩལ་ལ་ཧ་ཅང་བྱང་ཆུབ་པའི་བཟོ་པ་ཞིག་ཡིན་པའི་དབང་དུ་བཏང་ན་ཡང་ལོ་གསུམ་གྱི་དུས་ཚོད་བེད་སྤྱད་ན་ད་གཟོད་ཡོངས་སུ་བཟོ་ཐུབ།
སོན་ཧར་ས་ཁུལ་གྱི་བྱིས་པ་འདི་གཉི་ག་ལོ་ན་ཆུང་དུས་ནས་དབང་ཤེད་ཅན་གྱི་མགོ་དཔོན་
ཞིག་གམ་གླང་ཆེན་མེང་མ་བརྔོན་པའི་རྔོན་པ་ཞིག་ཡིན་ནམ་ཞེ་ན། དེ་ནི་གཏན་ནས་དཔེ་མི་
སྲིད་པ་ཞིག་ཡིན་པས། རིག་གནས་དད་མོས་ཁོ་ནའི་ངོས་ཐད་ནས་ད་གཟོད་བྱིས་པ་འདི་གཉིས་
འདི་ལྟར་དུར་འཇུག་གཟབ་རྒྱས་བྱས་པའི་རྒྱུ་མཚན་འགྲེལ་ཐུབ་པར་འདོད། གཞུང་ལུགས་དང་
པོའི་འདོད་ཚུལ་ལྟར་ན་ཁོ་གཉིས་ཀྱི་ཕ་མའི་བཀའ་དྲིན་ལས་བྱུང་བར་འདོད་ཅིང༌། དེ་གཉིས་
ཚོ་དཔོན་གྱི་བུ་ཕྲུག་ཡིན་ཞིང་། ཁོ་ཚོའི་རིག་གནས་ཀྱིས་ཁྱིམ་རྒྱུད་ཀྱི་དབང་ཐང་ལ་ཡིད་ཆེས་
པ། ཡང་ན་ཤིན་ཏུ་གཟབ་ནན་གྱི་རྒྱུད་འཛིན་གོ་རིམ་གྱི་གཏན་འབེབས་ངེས་ཅན་ཞིག་ཡོད་ཅིང་
སྲིད། གཞུང་ལུགས་གཉིས་པ་ལྟར་ན་བྱིས་པ་འདི་གཉིས་སྐྱེས་མ་ཐག་ནས་མེས་པོ་ཞིག་གི་རྣམ་
ཤེས་ཡང་བསྐྱར་མི་ལུས་ཐོབ་པར་འདོད། ད་དུང་གཞུང་ལུགས་གསུམ་པ་ལྟར་ན། ཁོ་ཚོའི་དུར་
འཇུག་གི་རྣམ་པ་དེ་ནི་ཁོ་ ཚོའི་འདས་མཆོད་སྒྲུབ་སྟངས་ཤིག་ཡིན་པ་ལས་འཚོ་བཞུགས་སྐབས་ཀྱི་
གོ་གནས་མཚོན་པ་མིན་པར་འདོད་པ་དང་། རང་སྲོག་བློས་གཏོང་བའི་ཆོ་ག་ཞིག་ཡིན་པས(ཚོ་
དཔོན་དུར་འཇུག་བྱེད་པའི་ཆོ་གའི་ཆ་ཤས་ཤིག་ཡིན་ཡང་སྲིད།) ད་གཟོད་དུར་འཇུག་གཟབ་རྒྱས་བྱས་པ་ཡིན་ཡང་སྲིད།
ཡང་དག་པའི་ལན་གང་ཡིན་རུང་། སོན་ཧར་གྱི་བྱིས་པའི་ཀེང་རུས་འདི་གཉིས་ལས་ལོ་ངོ་
ཁྲི་གསུམ་གྱི་ཡར་སྔོན་དུ་ཤེས་མིས་སྤྱི་ཚོགས་ཆབ་སྲིད་ཀྱི་ཚད་གཞི་འགའ་གསར་གཏོད་བྱས་ཡོད་
པ་ར་སྤྲོད་བྱུང་ཡོད་པ་དང་། འདི་ནི་ང་ཚོས་གཏན་འཁེལ་བྱས་པའིDNAལས་རིང་དུ་བརྒལ་བར་
མ་ཟད། མིའི་རིགས་གཞན་པ་དང་སྲོག་ཆགས་སྐྱེ་རིགས་གཞན་པའི་སྤྱོད་པའི་རྣམ་པ་ལས་ཀྱང་རིང་དུ་བརྒལ་བ་རེད།
ཞི་བདེ་ཡིན་ནམ་དམག་འཁྲུག་ཡིན།
མཇུག་མཐར་ད་དུང་བྱ་དཀའ་བའི་གནད་དོན་ཞིག་ལྷགས་ཡོད་པ་ནི། “དམག་
འཁྲུག” གིས་འཚོལ་སྡུད་པའི་སྤྱི་ཚོགས་ཁྲོད་དུ་གོ་གནས་ག་འདྲ་ཞིག་བཟུང་ཡོད་པ་དེ་རེད།
ཆེད་མཁས་པ་ལ་ལས་གདོད་མའི་རྔོན་པའི་སྤྱི་ཚོགས་ནི་ཞི་བདེ་འཆམ་མཐུན་ཡིན་པ་དང་།
ཞིང་ལས་གསར་བརྗེའི་རྗེས་ནས་མི་དམངས་ཀྱིས་སྒེར་དབང་རྒྱུ་ནོར་གསོག་འཇོག་བྱས་པ་ནས་
དམག་འཁྲུག་དང་དྲག་སྤྱོད་བྱུང་བར་སྨྲ། ཡང་ལ་ལས་ཡ་ཐོག་གདོད་མའི་འཚོལ་སྡུད་དུས་སྐབས་
ལ། ཡ་ང་བའི་དྲག་སྤྱོད་ཀྱི་གནས་ཚུལ་བྱུང་ཡོད་པར་འདོད། ཡིན་ནའང་། ང་ཚོས་གྲངས་འབོར་
ཤིན་ཏུ་ཉུང་བའི་གནའ་རྫས་རྟོག་དཔྱོད་བྱས་པའི་རིག་དངོས་དང་དེང་རབས་འཚོལ་སྡུད་སྤྱི་
ཚོགས་ལ་མིའི་རིགས་རིག་པས་ལྟ་ཞིབ་བྱས་པ་ཁོ་ནར་བརྟེན་ཡོད་སྟབས་ཕྱོགས་འདི་གཉིས་ཀའི་
འདོད་ཚུལ་རྩ་བ་བྲལ་བའི་ཁང་བརྩེགས་ལས་མ་འདས།
དེང་རབས་མིའི་རིགས་རིག་པའི་ལྟ་ཞིབ་ལ་བསམ་བློ་གཏོང་རིན་ཤིན་ཏུ་ཡོད་མོད། དེར་
གནད་དོན་ཡང་གང་མང་ཞིག་ལྷགས་ཡོད་དེ། དེང་གི་རྔོན་པ་རྣམས་གཙོ་བོ་སའི་གོ་ལའི་བྱང་
སྣེའམ་ཁཱ་ར་ཧ་ལེ་བྱེ་ཐང་ལྟ་བུའི་མཐའ་འཁོབ་དང་མྱ་ངམ་ཐང་དུ་འཚོ་གནས་བྱས་ཡོད་པ་དང༌།
ས་གནས་དེ་དག་ཏུ་མི་གྲངས་ཤིན་ཏུ་ཉུང་བས་མི་གཞན་དང་འཁྲུག་པ་བྱེད་པའི་གོ་སྐབས་ཧ་ལམ་
ཉིན་མོའི་སྐར་མ་ཙམ་དུ་ཟད། ཉེ་བའི་མི་རབས་དུ་མའི་རིང་འཚོལ་སྡུད་སྤྱི་ཚོགས་ལ་དེང་རབས་
རྒྱལ་ཁབ་ཀྱིས་དབང་བསྒྱུར་དང་ཐེ་གཏོགས་བྱེད་ཚད་ཤུགས་ཆེར་སོང་བས། གཞི་རྒྱ་ཆེ་བའི་འཁྲུག་
པ་འབྱུང་བ་ལ་ཡང་སྔོན་འགོག་བྱས་ཡོད། ཡོ་རོབ་གླིང་གི་ཆེད་མཁས་པར་སྔ་དུས་སུ་སྤྱི་ཚོགས་ཀྱི་
གྲུབ་ཚད་ཆེ་ཞིང་ལྟོས་བཅས་ཀྱིས་མི་འབོར་མང་བའི་འཚོལ་སྡུད་སྤྱི་ཚོགས་ལ་ལྟ་ཞིབ་བྱེད་པའི་གོ་
སྐབས་བཟང་པོ་གཉིས་ཐོབ། གཅིག་ནི་དུས་རབས19པར་མེ་གླིང་བྱང་མའི་ནུབ་རྒྱུད་དང༌། ཅིག་
ཤོས་ནི་དུས་རབས19ནས20དུས་མགོའི་ཨོ་སི་ཁྲུ་སི་ལི་ཡ་རེད། གང་ལྟར་སྔ་མའི་མེ་གླིང་གི་དབྱིན་
ཏི་ཨན་གྱི་མི་རིགས་དང་ཕྱི་མའི་ཨོ་སི་ཁྲུ་ལི་ཡའི་གཉུག་གནས་མི་རིགས་གང་ཡིན་རུང༌། རྒྱུན་པར་
འཁྲུག་པའི་ཡོ་ལང་འཛད་མཐའ་མེད་པ་ཞིག་བྱུང་ཡོད། ཡིན་ནའང་ང་ཚོས་ད་དུང་སྔར་བཞིན་
འདིས་འདས་མ་ད་གསུམ་ཚང་མ་འདི་འདྲ་ཞིག་ཡིན་པར་མཚོན་ནམ། ཡང་ན་ཡོ་རོབ་བཙན་རྒྱལ་
རིང་ལུགས་ཀྱིས་ཤུགས་རྐྱེན་ཐེབས་པ་གང་ཡིན་ཁ་ཚོན་གཅོད་ཐབས་བྲལ།
མིག་སྔར་གནའ་དཔྱོད་རིག་པས་གསར་རྟོགས་བྱུང་བ་གྲངས་ཀ་ཉུང་བར་མ་ཟད། དེ་འདྲའི་
ཁ་གསལ་ཡང་མིན། ལོ་ངོ་ཁྲི་དུ་མའི་ཡར་སྔོན་ལ་དམག་འཁྲུག་བྱུང་ཡོད་པའི་དབང་དུ་བཏང་ན་
ཡང་། དོན་དངོས་ཀྱི་ཁུངས་སྣེ་ཞིག་ད་ལྟའི་བར་དུ་གནས་སྲིད་དམ། སྐབས་དེར་འགོག་སྲུང་འཛིང་
རགས་དང་མཁར་གྱང་། རྫས་མདེལ་མེད་ལ། ཐ་ན་རལ་གྲི་དང་ཕུབ་ཀྱང་མེད། གདོད་མའི་དུས་ཀྱི་
མདུང་ནི་དམག་འཁྲུག་ལ་སྤྱོད་པའི་མཚོན་ཆ་ཞིག་ཡིན་ངེས་ལ། རི་དྭགས་རྔོན་བྱེད་ཁོ་ནར་སྤྱོད་
པའི་ལག་ཆ་ཞིག་ཀྱང་ཡིན་སྲིད། མི་རུས་ཀྱི་འགྱུར་རྡོ་གསར་རྙེད་བྱུང་བའི་དབང་དུ་བཏང་ནའང་
ཕན་ཆེན་པོ་ཞིག་ཐོགས་མི་ཐུབ་སྟེ། རུས་ཆག་བྱུང་བ་རྟོགས་ན་ཡང་། དེ་ནི་དམག་འཁྲུག་གི་རྐྱེན་
གྱིས་བཅག་པ་ཡིན་སྲིད་ལ། སྟེས་དབང་གིས་བྱུང་བ་ཡང་ཡིན་སྲིད། དེ་ལས་རུས་པ་ཆག་སྐྱོན་བྱུང་
མེད་པའི་དབང་དུ་བཏང་ན་ཡང་། གདོད་མའི་མི་ག་གེ་མོ་ཞིག་རྐྱེན་ངན་དང་འཕྲད་ནས་ཤི་བ་
ཡིན་པ་གཏན་ནས་ཁག་ཐེག་བྱེད་མི་བཏུབ། རྒྱུ་མཚན་ནི་མིའི་ལུས་སྟེང་གི་རུས་པ་མ་ཡིན་པའི་
གནས་ལ་བསྣུན་ན་ཡང་སྲོག་འཕྲོག་ནུས་ཀྱང་རུས་པའི་སྟེང་དུ་ཤུལ་རྗེས་གང་ཡང་གཏོང་མི་ཐུབ།
དེ་ལས་གལ་ཆེ་བ་ཞིག་ནི་བཟོ་ལས་དུས་རབས་ཀྱི་ཡར་སྔོན་ལ། ཟིང་འཁྲུག་ཁྲོད་འདས་པའི་མི་བརྒྱ་
ཆའི་དགུ་བཅུ་ཡན་དོན་དངོས་སུ་བཀྲེས་ལྟོགས་དང་འཁྱགས་ཤི་ཐེབས་པ། ནད་ཡམས་བཅས་ཀྱི་
རྒྱུ་རྐྱེན་ཡིན་པ་ལས། དམག་འཁྲུག་ཁྲོད་ཐད་ཀར་མཚོན་ཆས་བསྣུན་ནས་ཤི་བ་མ་རེད། བསམ་བློ་
ཞིག་ཐོངས་དང༌། གལ་སྲིད་ལོ་ངོ་ཁྲི3ཡར་སྔོན་གྱི་ཚོ་པ་ཞིག་ལ་ཁྱིམ་མཚེས་ཚོ་པས་བཙན་འཛུལ་
བྱས་ནས་མི10བསད་དེ། གཞན་རྣམས་རང་ཡུལ་ནས་སྤྱུགས་པ་ཡིན་ཚེ། ཕྱིས་ཀྱི་ལོ་གཅིག་གི་ནང་དུ་
སྤྱུགས་པའི་ཁོངས་མིའི་ཁྲོད་ཀྱི་མི100བཀྲེས་ལྟོགས་དང་འཁྱགས་ཤི་ཐེབས་པ། ནད་ཡམས་བཅས་
ཀྱི་དབང་གིས་ཤི་བ་ཡིན་ན། ཕྱིས་སུ་གནའ་དཔྱོད་ཆེད་མཁས་པས་ཀེང་རུས110གསར་རྟོགས་བྱུང་
དུས། དེ་དག་ནི་རང་བྱུང་གནོད་འཚེའི་རྐྱེན་གྱིས་འདས་པ་རེད་ཅེས་ཁ་ཚོན་གཅོད་པར་གདོན་མི་
ཟ། ཡིན་ནའང་ང་ཚོས་དེ་དག་ཡ་ང་བའི་དམག་འཁྲུག་གི་དབང་གིས་ཤི་བ་ཡིན་པ་ག་ལ་རྟོགས།
སེམས་ཁམས་ལ་འདི་ལྟ་བུའི་གྲ་སྒྲིག་ཅིག་ཡོད་རྗེས། ད་གཟོད་ང་ཚོས་ལག་སྣེ་ན་ཡོད་པའི་
གནའ་རྫས་དཔང་དངོས་ལ་ཞིབ་བརྟག་བྱེད་མགོ་བརྩམས་ཆོག དེ་སྔ་ཞིབ་འཇུག་རྣམ་གྲངས་
ཁག་གསུམ་ཡོད་པ་དང༌། ཐམས་ཅད་ཞིང་ལས་གསར་བརྗེ་ཡར་སྔོན་ལ་འདས་པའི་མིའི་ཀེང་
རུས500རེད། ཐེངས་དང་པོར་ཕོར་ཐིའུ་ཀལ་ནས་ཉམས་ཞིབ་བགྱིས་ཤིང༌། སྐབས་དེར་ཀེང་རུས་
གཉིས་ནི་མངོན་གསལ་སྒོས་དྲག་སྤྱོད་དབང་གིས་ཤི་བ་ཡིན་པར་རྟོགས། ཐེངས་གཉིས་པ་ནི་
དབྱི་སི་རལ་དུ་ཉམས་ཞིབ་བགྱིས་ཤིང༌། སྐབས་དེར་མིའི་དྲག་སྤྱོད་དབང་གིས་ཤི་བའི་བདེན་
དཔང་ཀེང་རུས་གཅིག་གི་སྟེང་ནས་མ་གཏོགས་རྨ་ཤུལ་ཡོད་པ་རྟོགས་མ་ཐུབ། ཐེངས་གསུམ་
པར་ཏོ་ནོ་གཙང་པོའི་གྲོག་རོང་གི་གནའ་ཤུལ་གང་མང་ཞིག་ལ་བརྟག་ཞིབ་བགྱིས་པ་ལས། ཀེང་
རུས400ཁྲོད་ཀྱི18ལ་དྲག་སྤྱོད་ཀྱིས་གནོད་འཚེ་ཐེབས་པ་གསལ་པོར་རྟོགས། ལར་མི400ལས18ལ་
དྲག་སྤྱོད་ཐེབས་ནས་ཤི་བ་རེད་ཅེས་ན། ཐོས་མ་ཐག་ཟིན་ཚད་ཉུང་བར་སྣང་མོད། བསྡུར་གྲངས་
འདི་ནི་དངོས་གནས་ཤིན་ཏུ་མཐོན་པོ་ཞིག་ཡིན། སྔོན་ཆད་མི18འདི་དངོས་གནས་དྲག་སྤྱོད་ཀྱིས་
གནོད་འཚེ་དབང་གིས་ཤི་བར་ཆ་བཞག་ན། གདོད་མའི་ཏོ་ནོ་གཙང་པོའི་གྲོག་རོང་དུ་མིའི་ཤི་
ཚད་ལས4.5%ནི་མིའི་དྲག་སྤྱོད་དབང་གིས་ཤི་བ་མཚོན་ཐུབ། ཡིན་ནའང་ད་ལྟའི་དུས་སུ་དམག་
འཁྲུག་དང་ཁྲིམས་འགལ་གཉིས་ལྷན་དུ་བསྣན་ན་ཡང་། གོ་ལ་ཧྲིལ་པོ་ནས་མིའི་དྲག་སྤྱོད་དབང་
གིས་ཤི་བ་ཆ་སྙོམས1.5%མ་གཏོགས་ཟིན་མེད། དུས་རབས20ནང་དུ་ང་ཚོས་ཡ་ང་བའི་དམག་
འཁྲུག་དང་གཞི་རྒྱ་ཆེ་བའི་རིགས་རྒྱུད་དམར་གསོད་བྱེད་པ་དངོས་སུ་མཐོང་མྱོང་མོད། དེ་འདྲ་
ཡིན་པའི་དབང་དུ་བཏང་ན་ཡང༌། དུས་རབས་དེའི་ནང་དུ་མིའི་དྲག་སྤྱོད་དབང་གིས་ཤི་བའི་
བསྡུར་གྲངས་བརྒྱ་ཆའི་ལྔ་མ་གཏོགས་ཟིན་མེད། དེར་བརྟེན། གལ་སྲིད་ཉམས་ཞིབ་འདིས་དཔེ་
མཚོན་རང་བཞིན་གྱི་སྣང་ཚུལ་མཚོན་པ་ཡིན་ཚེ། ཏོ་ནོ་གཙང་པོའི་གྲོག་རོང་དུ་དྲག་སྤྱོད་གང་
སར་མཆེད་པའི་རྣམ་པ་དུས་རབས20པ་དང་གཅིག་མཚུངས་ཡིན་ནོ། །
ཏོ་ནོ་གཙང་པོའི་གྲོག་རོང་གི་གསར་རྟོགས་འདིས་ཡིད་སྐྱོ་རུ་བཅུག་ན་ཡང༌། ད་དུང་ས་
ཁུལ་གཞན་དག་ནས་ཐོན་པའི་ཉམས་ཞིབ་མཇུག་འབྲས་ཀྱིས་གོང་གི་བཞེད་ཚུལ་འདི་ལ་རྒྱབ་
སྐྱོར་བྱས་ཡོད། སུའུ་ཏན་གྱི་ཇེ་པར་ས་ཧ་པ་ཡི་ས་ཁུལ་ཞིག་ཏུ། སྔོན་ཆད་ལོ་
ངོ12000ཡར་སྔོན་གྱི་བང་སོ་ཞིག་གསར་རྙེད་བྱུང་ཞིང་། དེའི་ནང་དུ་ཀེང་རུས59འདུག དེའི་ཁྲོད་
ཀྱི་ཀེང་རུས24ལུས་སྟེང་དང་ཉེ་འགྲམ་དུ་མདེའུ་དང་མདུང་རྩེ་ཡོད་པ་དང༌། ཀེང་རུས་སྤྱིའི་སྡོམ་
གྲངས་ལས40%ཟིན་པ་རེད། དེའི་ཁྲོད་དུ་བུད་མེད་ཀྱི་ཀེང་རུས་ཤིག་གི་སྟེང་དུ་རྨ་ཤུལ12བཏོད་
འདུག འཇར་མན་གྱི་པ་ཧྥ་ལེ་ཡའི་ཨོ་ཧྥུ་ནེ་ཐི་བྲག་ཕུག་ཏུ་གནའ་དཔྱོད་མཁས་
པས་གདོད་མའི་རྔོན་པས་ཀེང་རུས38དུར་ཁུང་གཉིས་ཀྱི་ནང་གཏོར་ཡོད་པ་རྙེད་ཅིང་། དེའི་
ཁྲོད་ཀྱི་ཕལ་ཆེ་བ་བུད་མེད་དང་བྱིས་པ་ཡིན་པ་དང་། ཀེང་རུས་དེ་དག་ཁྲོད་ཀྱི་ཚལ་བ(བྱིས་
པ་དང་ཐ་ན་ཁྱེའུ་ཡང་འདུས)ལ་མིའི་རིགས་ཀྱི་མཚོན་ཆས་བསྣུན་པའི་རྗེས་ཤུལ་ཡོད་པ་རྟོགས།
དཔེར་ན། སྐྱེས་པ་ཉུང་ཤས་ཤིག་གི་ཀེང་རུས་སྟེང་དུ་དབྱུག་པ་དང་གྲི་སོགས་ཀྱིས་གདུག་རྩུབ་
ཀྱིས་དྲག་སྤྱོད་བྱས་པ་རྟོགས་འོང༌། ཨོ་ཧྥུ་ནེ་ཐི་བྲག་ཕུག་ཏུ་རྔོན་པ་མ་ལུས་པ་དམར་གསོད་བཏང་བའི་གནས་ཚུལ་ཞིག་བྱུང་ཡོད་ཤས་ཆེ།
དེས་ན་དོན་དངོས་སུ་གང་གིས་གདོད་མའི་རྔོན་པའི་སྤྱི་ཚོགས་མཚོན་ནུས་སམ། དབྱི་སི་
རལ་དང་ཕོར་ཐིའུ་ཀལ་གྱི་ཞི་བདེའི་འཚོ་བ་རོལ་པའི་ཀེང་རུས་ཡིན་ནམ། ཡང་ན་སུའུ་ཏན་དང་
འཇར་མན་གྱི་མི་ཡུལ་ན་གནས་པའི་དམྱལ་ཁམས་དེ་ཡིན་ནམ་ཞེ་ན། ལན་ནི་གཉི་ག་མ་ཡིན་ཏེ།
ང་ཚོས་གདོད་མའི་སྤྱི་ཚོགས་ལ་ཐུན་མོང་མ་ཡིན་པའི་ཆོས་ལུགས་དང་སྤྱི་ཚོགས་སྒྲིག་གཞི་གང་
མང་ཞིག་ཡོད་སྲིད་པ་མྱོང་རྟོགས་བྱུང་ཡོད་པས། ཁོ་ཚོ་ལ་ཡང་རྣམ་པ་མི་འདྲ་བའི་གཏུམ་སྤྱོད་
ཀྱི་སྣང་ཚུལ་ཡོད་སྲིད། དུས་སྐབས་ལ་ལར་ས་ཁུལ་འགའ་ཞིག་ཏུ་ཞི་མཐུན་ལྷིང་འཇགས་ཡིན་
ཞིང་། ས་ཁུལ་འགའ་ཤས་སུ་ཟིང་འཁྲུག་བར་མེད་དུ་བྱུང་བ་ཡང་ཡིན་སྲིད་དོ། །
སྨྲ་བ་བཅད་པའི་ཡོལ་བ།
གདོད་མའི་འཚོལ་སྡུད་པའི་འཚོ་བ་འཆད་དུས། ང་ཚོས་སྐབས་དེའི་སྤྱི་ཁོག་གི་རྣམ་པ་ཙམ་
ཡང་སྒྲིག་ཁག་པོ་ཡིན་ཚེ། བྱེ་བྲག་གི་གནད་དོན་ཞིག་བསྐྱར་བཟོ་བྱ་རྒྱུ་ནི་དེ་ལས་ཅི། ཤེས་མི་ཐོག་
མར་ནེ་ཨན་ཏི་ཐི་པ་འཚོ་གནས་བྱེད་སའི་ས་ཁུལ་དུ་སླེབས་རྗེས། དུས་ཕྱིས་ཀྱི་ལོ་ཟླའི་ཁྲོད་ཛ་
དྲག་ཆེ་བའི་ལོ་རྒྱུས་དོན་རྐྱེན་གང་མང་ཞིག་བྱུང་ཡོད་པར་གདོན་མི་ཟ། ཡིད་ཕངས་པ་ཞིག་ནི་
འདི་ལྟ་བུའི་དོན་རྐྱེན་དག་ནི་རྗེས་ཤུལ་ཙམ་ཡང་ལྷག་མི་སྲིད་ཅིང་། ཆེས་མང་ན་ཡང་རུས་པའི་
འགྱུར་རྡོ་དང་རྡོ་ཆས་ཉུང་ཤས་མ་གཏོགས་གཞན་དག་ལོ་ཟླའི་ཀླུང་ལ་ཐིམས་འགྲོ་བར་མ་ཟད།
རིག་གཞུང་ལས་རིགས་ཀྱིས་ནུས་པ་ཡོད་རྒུ་རྩལ་དུ་སྤྲུགས་ནས་རྩད་གཅོད་ག་འདྲ་བྱས་ན་ཡང་
ཁུ་སིམ་མེར་སྡོད་པ་ལས་ཅི། གོང་གི་འདི་དག་ལས་ང་ཚོས་སྐབས་དེའི་མིའི་རིགས་ཀྱི་ལུས་ཀྱི་གྲུབ་
སྟངས་དང་ཚན་རྩལ། བཟའ་བཏུང་། ཐ་ན་སྤྱི་ཚོགས་ཀྱི་སྒྲིག་གཞི་རྟོགས་ཐུབ་མོད། ཁོ་ཚོས་ཁྱིམ་
མཚེས་ཀྱི་ཤེས་མི་གཞན་དང་མཉམ་འབྲེལ་བགྱིས་པའི་ཆབ་སྲིད་མནའ་འབྲེལ་བྱས་ཡོད་མེད་
རྟོགས་མི་ཐུབ་ལ། མེས་པོའི་རྣམ་ཤེས་ཀྱིས་ཚོ་པ་དེར་མགོན་སྐྱབས་གནང་ཡོད་མེད་རྟོགས་ཐབས་
བྲལ་བར་མ་ཟད། བ་སོའི་ཕྲེང་བ་ལྐོག་ཏུ་གནས་དེ་གའི་ཆོས་པར་ཕུལ་ནས་ལྷས་མགོན་སྐྱབས་
བྱེད་པར་གསོལ་འདེབས་བྱས་ཡོད་མེད་ཀྱང་རྟོགས་ཐབས་མེད།
སྨྲ་བ་བཅད་པའི་ཡོལ་བ་འདིས་འདི་ལྟར་ལོ་ངོ་ཁྲི་ཕྲག་དུ་མའི་རིང་གི་ལོ་རྒྱུས་ཀྱི་ངོ་གདོང་
བསྒྲིབས། ལོ་ངོ་དེ་དག་གི་རིང་ལ་འཁྲུག་པ་དང་གསར་བརྗེ་བྱུང་ཡོད་ལ། ཟིལ་ཤུགས་མངོན་
པར་མཐོ་བའི་ཆོས་ལུགས་ལས་འགུལ་དང༌། རྒྱ་ཆེ་ཞིང་གཏིང་ཟབ་པའི་མཚན་ཉིད་རིག་པའི་
གཞུང་ལུགས་ཡོད་མྱོང་སྲིད་པར་མ་ཟད། འགྲན་ཟླ་བྲལ་བའི་སྒྱུ་རྩལ་བརྩམས་ཆོས་ཀྱང་ཡོད་
སྲིད། འཚོལ་སྡུད་པའི་ཁྲོད་དུ་མ་ལུས་ཟིལ་གྱིས་གནོན་པའི་དཔའ་བོ་ཇིང་གར་རྒྱལ་པོ་ལྟ་བུ་ཡང་
བྱུང་མྱོང་ངེས། ཡིན་ནའང་ཁོས་དབང་བསྒྱུར་པའི་བཙན་རྒྱལ་གྱི་རྒྱ་ཁྱོན་ནི་དེང་གི་སིང་ཀ་ཕོར་
རྒྱལ་ཁབ་ལྟ་བུ་ཞིག་ཀྱང་ཡོད་མི་སྲིད། མཚན་སྙན་ཀུན་ལ་ཁྱབ་པའི་རོལ་མོ་སྨྲ་བ་པེ་ཏུའོ་ཧྥུན་ལྟ་
བུ་ཡང་འཁྲུངས་ཡོད་མྱོང་ངེས་ཤིང་། སྐབས་དེར་མཉམ་སྒྲོག་རོལ་དབྱངས་མེད་ཀྱང་སྨྱུག་གླིང་
གིས་མི་སེམས་སྨྲེང་བར་བྱས་ཡོད་སྲིད། ཡང་མུའུ་ཧན་མོ་ཏི་ལྟ་བུའི་མངོན་ཤེས་ཅན་ཡང་བྱུང་
མྱོང་ཡོད་ངེས། ཡིན་ནའང་སྐབས་དེར་སྒྲོག་པ་ནི་མོན་ཆ་རུའི་ལྗོན་པ་ཞིག་གི་བཀའ་ཡིན་པ་ལས་
འཇིག་རྟེན་བྱེད་པོ་ཞིག་ཡིན་མི་སྲིད། ཡིན་ནའང་འདི་དག་ཐམས་ཅད་ང་ཚོས་ཚོད་དཔག་མ་
གཏོགས་བྱེད་མི་བཏུབ། དེས་ན་སྨྲ་བ་བཅད་པའི་ཡོལ་བ་འདི་ནི་ཤིན་ཏུ་མཐུག་ཅིང་ལྗིད་ཆེ་བས།
ང་ཚོས་དོན་རྐྱེན་འདི་དག་བྱུང་ཡོད་མེད་ཀྱང་རྟོགས་ཐབས་བྲལ་བས། བྱེ་བྲག་གི་ལོ་རྒྱུས་དོན་
རྐྱེན་རྣམས་ཕྲ་ཞིང་ཞིབ་པ་ཞིག་དེ་ལས་བརྗོད་ག་ལ་ནུས།
ཆེད་མཁས་པས་རྒྱུན་པར་ཁོ་ཚོའི་ཁྱབ་ཁོངས་ཀྱི་ལན་གདབས་ནུས་པའི་གནད་དོན་ལ་
མ་གཏོགས་དྲི་བ་འདོན་མི་སྲིད། གལ་སྲིད་ང་ཚོས་ཉམས་ཞིབ་ལག་ཆ་གསར་པ་ཞིག་འདོན་མ་
ཐུབ་ཚེ། གདོད་མའི་རྔོན་པ་ཚོ་མ་གཞི་དད་མོས་བྱེད་ས་གང་ཞིག་ཡིན་པ་དང་། ཡང་ན་ཁོ་ཚོ་
ཆབ་སྲིད་ལམ་ལུགས་གང་འདྲ་ཞིག་བརྒྱུད་མྱོང་བ་སོགས་གཏན་ནས་རྒྱུས་ལོན་བྱེད་མི་ཐུབ།
དེར་བརྟེན་ང་ཚོས་མིག་སྔར་ད་དུང་ལན་བཏབ་མེད་པའི་སྐོར་ལ་ངེས་པར་དུ་དྲི་བ་འགའ་
འདོན་དགོས། དེ་ལྟར་མ་བྱས་ན་མིའི་རིགས་ཀྱི་ལོ་རྒྱུས་ལོ་ཁྲི་བདུན་ལས་ཁྲི་དྲུག་སྣང་མེད་དུ་
བསྐྱུར་པ་དང་མཚུངས་པས། “སྐབས་དེའི་མི་རྣམས་ཀྱིས་དོན་དག་གལ་ཆེན་གང་ཡང་མ་བྱས་པར”འདོད་སྲིད་དོ། །
ཡིན་ནའང་དོན་དངོས་ནི་ཁོ་ཚོས་དོན་དག་གལ་ཆེན་མང་པོ་བསྒྲུབས་ཡོད་པ་དང་། ལྷག་
པར་ཏུ་ཁོ་ཚོས་དེང་གི་ང་ཚོའི་འཇིག་རྟེན་འདིའི་དབྱིབས་བཏོད་ཚད་ལ་མི་མང་པོའི་
བློ་ཡུལ་ལས་འདའ་བར་བྱས། དེང་དུས་ཀྱི་ཉེན་བརྟག་པ་རྣམས་ལ་ཀླུང་བརྒལ་ནས་ཞི་པོ་ལི་ཡའི་
སྔོ་ཐང་དང་ཨོ་སི་ཁྲུ་ལི་ཡའི་དབུས་རྒྱུད་ཀྱི་བྱེ་ཐང་། ཡ་མ་ཤུན་ཆར་ལྡན་ནགས་ཚལ་དུ་སླེབས་ཚེ།
རང་ཉིད་མིའི་རིགས་ཀྱི་གོམ་པ་བརྒྱབ་མ་མྱོང་བའི་གདོད་མའི་ཡུལ་གྲུ་ཞིག་ལ་སླེབས་སོང་སྙམ་
བཞིན་ཡོད་ཀྱང༌། དེ་ནི་འཁྲུལ་སྣང་ཙམ་ལས་མ་འདས། རྫོངས་སྟུག་པའི་ནགས་ཁྲོད་དང་མི་མེད་
ལུང་སྟོང་གི་མྱ་ངམ་ཐང་གང་ཡིན་རུང་། གདོད་མའི་རྔོན་པ་རྣམས་སྔ་མོ་ནས་གནས་དེ་དག་ཏུ་
སླེབས་མྱོང་ཡོད་ལ། ད་དུང་ཁོར་ཡུག་ལ་འགྱུར་ལྡོག་ཆེན་པོ་ཡང་བྱུང་དུ་བཅུག ས་བཅད་རྗེས་
མའི་ནང་དུ་གདོད་མའི་ཞིང་གྲོང་དང་པོ་མ་ཆགས་པའི་ཡར་སྔོན་ལ། འཚོལ་སྡུད་པས་ས་སྒང་
འདིའི་སྐྱེ་ཁམས་ལ་འགྱུར་བ་གང་དག་བཏང་བའི་སྐོར་བཤད་པར་བྱ། སྲོག་ཆགས་ཀྱི་རིགས་ལས་
གནའ་ནས་ད་ལྟའི་བར་ཆེས་འགངས་ཆེ་བ་དང་གཏོར་བཤིག་ནུས་པ་རབ་ཏུ་ལྡན་མཁན་དེ་ནི།
ཕྱོགས་གང་སར་འཁྱམ་ཞིང་གཏམ་རྒྱུད་བཤད་ཤེས་པའི་ཤེས་མི་ཡིན་ནོ། །

ས་བཅད་བཞི་པ།
ཆུ་ལོག་ཆེན་པོ།

མྱོང་རྟོགས་གསར་བརྗེའི་ཡར་སྔོན་ལ། མིའི་རིགས་ཀྱི་སྐྱེ་རིགས་མཐའ་དག་ཡ་གླིང་དང་ཧྥེ་
གླིང་གི་སྐམ་ས་ཆེན་པོར་འཚོ་སྡོད་བྱས་ཡོད། ཁོ་ཚོ་དངོས་གནས་སྔ་མོའི་དུས་སུ་ཆུར་རྐྱལ་བའམ་
གཟིངས་སྟབས་བདེ་ལ་བརྟེན་ནས་ཉེ་འགྲམ་གྱི་གླིང་ཕྲན་སྟེང་སླེབས་མྱོང་། དཔེར་ན། ཧྥོ་ལོ་ལེ་
སི་གླིང་ཕྲན་དུ་ལོ་ངོ་འབུམ་བརྒྱད་དང་ཁྲི་ལྔའི་ཡར་སྔོན་དུ་མིའི་རིགས་འཚོ་སྡོད་བྱས་ཡོད་ཀྱང༌།
སྐབས་དེར་ཁོ་ཚོ་རྒྱ་མཚོ་བརྒལ་མི་ནུས་པས། མེ་གླིང་དང་ཨོ་སི་ཁྲུ་ལི་ཡར་སླེབས་ཐུབ་མེད་ལ། མི་
སུ་གང་ཉི་ཧོང་དང་ཀྲུང་གོའི་ཐའེ་ཝན། མ་ཏ་ཀ་སི་ཁར། ནེའུ་ཙི་ལན། ཞ་ཝེ་དབྱི་སོགས་ཐག་ཅུང་རིང་སར་སླེབས་ཐུབ་མེད་དོ། །
རྒྱ་མཚོས་བཀག་རྒྱ་ཐེབས་པ་མིའི་རིགས་ཁོ་ན་མིན་པར་ཡ་གླིང་དང་ཧྥེ་གླིང་སྐམ་ས་ཆེན་
པོར་གནས་པའི་སྲོག་ཆགས་དང་སྐྱེ་དངོས་མཐའ་དག་ཀྱང་ཕྱིའི་ཡུལ་གྲུ་འདིར་སླེབས་ཐུབ་མེད།
དེར་བརྟེན། ཨོ་སི་ཁྲུ་ལི་ཡ་དང་མ་ཏ་ཀ་སི་ཁར་སོགས་རྒྱང་རིང་གི་སྐམ་ས་དང་གླིང་ཕྲན་སྟེང་གི་
སྐྱེ་དངོས་ཀྱི་རིགས་ལོ་ངོ་ས་ཡ་དུ་མར་འཕེལ་འགྱུར་བྱུང་བས། ཕྱིའི་གཟུགས་དབྱིབས་དང་ནང་གི་
རང་གཤིས་གང་ཡིན་རུང་གོང་གི་ཡ་ཧྥེ་གླིང་ཆེན་ན་འཚོ་བའི་གཉེན་ཚན་དང་གཏན་ནས་འདྲ་
མཚུངས་མིན། དང་ཐོག་ས་སྒང་འདིར་སྐྱེ་ཁམས་མ་ལག་ཐུན་མོང་མ་ཡིན་པ་དུ་མར་དབྱེ་ནས་
རང་རང་སར་ཐ་དད་པའི་སྐྱེ་དངོས་སྣ་ཚོགས་བྱུང༌། འོན་ཀྱང་རྣམ་པ་འདིར་མི་རིང་བར་ཤེས་མིས་རྫོགས་ཚིག་བཀོད་པ་རེད།
མྱོང་རྟོགས་གསར་བརྗེའི་རྗེས་ལ། ཤེས་མིར་ལག་རྩལ་གསར་པ་དང་རྩ་འཛུགས་ནུས་པ་
ལྡན་པར་གྱུར་ཅིང་། ཐ་ན་མཐོང་རྒྱ་ཆེ་རུ་ཕྱིན་ནས་ཡ་ཧྥེ་གླིང་ཆེན་ལ་ཁ་བྲལ་ནས་ཕྱིའི་ཡུལ་གྲུ་
ཀུན་ཏུ་བསྐྱོད་མགོ་བརྩམས། ཁོ་ཚོའི་གྲུབ་འབྲས་ཐོག་མ་དེ་ནི་ཧ་ལམ་ལོ་ངོ45000ཡར་སྔོན་ལ་
ཨོ་སི་ཁྲུ་ལི་ཡ་མི་སེར་སྤེལ་ཡུལ་དུ་བསྒྱུར་པ་དེ་རེད། གནད་དོན་འདི་ལ་འགྲེལ་བཤད་བྱེད་ཆེད།
ཆེད་མཁས་པས་དཀའ་བ་བརྒྱ་ཕྲག་དང་དུ་བླངས་ཡོད་པ་སྨོས་ཅི་དགོས། ཨོ་སི་ཁྲུ་ལི་ཡ་རུ་འགྲོ་
དགོས་ན་མིའི་རིགས་མཚོ་འགག་གང་མང་ཞིག་བརྒལ་དགོས་ཤིང་། མཚོ་འགག་ལ་ལའི་ཞེང་ལ་
སྤྱི་ལེ100ཡོད་པ་དང་། དེ་ལས་གཞན་ཁོ་ཚོ་སླེབས་མ་ཐག་ད་དུང་དུས་ཐོག་ཏུ་ས་གནས་དེ་གའི་སྐྱེ་ཁམས་ཁོར་ཡུག་ལ་ཡང་གོམས་དགོས་སོ། །
ཆེས་ལུགས་མཐུན་གྱི་གཞུང་ལུགས་ལྟར་ན། ཧ་ལམ་ལོ་ངོ45000གོང་རོལ་ལ་ཧིན་རྡུ་ཉི་ཞི་
ཡ་རུ་སླེབས་པའི་ཤེས་མི་ལས་རྒྱ་མཚོ་བརྒལ་ནུས་པའི་མིའི་རིགས་ཀྱི་སྤྱི་ཚོགས་ཐོག་མ(ཧིན་རྡུ་
ཉི་ཞི་ཡའི་གླིང་ཚོམ་ནི་ཨེ་ཤ་ཡའི་སྐམ་ས་ཆེན་པོ་ཕྱི་རུ་བསྲིངས་ཡོད་པས། གླིང་ཕྲན་ཕན་ཚུན་
བར་དུ་གུ་དོག་པའི་མཚོ་འགག་གིས་བཅད་ཡོད།)བྱུང་། ཁོ་ཚོས་རྒྱ་མཚོའི་སྟེང་བགྲོད་ནུས་པའི་
གྲུ་གཟིངས་བཟོ་པ་དང་ཁ་ལོ་བསྒྱུར་བ་རྟོགས་རྗེས་རྒྱ་མཚོར་བརྒལ་ནས་ཉ་འཛིན་པ་དང་ཚོང་
ལས་སྒྲུབ་པ། ཉེན་བརྟག་བྱས། འདིས་མིའི་རིགས་ཀྱི་ནུས་པ་དང་འཚོ་བ་སྐྱེལ་སྟངས་ཐད་ལ་སྔ་
ན་མེད་པའི་བཅོས་བསྒྱུར་བྱས། རྒྱ་མཚོའི་ནང་དུ་འཇུག་ནུས་པའི་འོ་འཐུང་སྲོག་ཆགས་རྣམས་
དུས་ཡུན་རིང་པོར་འཕེལ་འགྱུར་བྱུང་ནས་དེར་བསྟུན་གྱི་ཆེད་སྤྱོད་དབང་པོ་སྐྱེས་ཤིང༌། གཤེར་
གཟུགས་ཤུགས་རིག་དང་འཚམ་པའི་ལུས་གཟུགས་གྲུབ་ཚེ། ད་གཟོད་རྒྱ་མཚོའི་ནང་འཇུག་ནུས་
པ(དཔེར་ན། མཚོ་གཟིག་དང་མཚོ་གླང་། མཚོ་ཕག་ལྟ་བུ།) རེད། ཡིན་ནའང་ཧིན་རྡུ་ཉི་ཞི་ཡའི་
ཤེས་མིའི་མེས་པོ་ནི་ཨ་ཧྥེ་རི་ཁའི་རྩྭ་ཐང་གི་སྤྲ་རིགས་ཡིན་ཞིང༌། དེ་ལ་ཉ་གཤོག་སྐྱེས་མེད་ལ་ཆུ་
སྲིན་དང་འདྲ་བར་སྣ་ཁུང་མི་རབས་ནས་མི་རབས་བར་རིམ་གྱིས་སྤྱི་གཙུག་ཏུ་སྐྱེས་པ་ཡང་མིན་
པར། ཁོ་ཚོས་གྲུ་གཟིངས་བཟོས་ནས་ཅི་ལྟར་ཁ་ལོ་བསྒྱུར་བ་སྦྱོང་བརྡར་བྱས་པའི་ལག་རྩལ་དག་
ལ་བརྟེན་ནས་ད་གཟོད་ཨོ་སི་ཁྲུ་ལི་ཡར་སླེབས་སོ། །
དངོས་གནས་གནའ་དཔྱོད་མཁས་པས་ད་ལྟའི་བར་དུ་ལོ་ངོ45000གོང་རོལ་གྱི་གཟིངས་
དང་གྲུ་ཤན། ཡང་ན་ཉ་གྲོང་གང་ཡང་རྙེད(གདོད་མའི་ཧིན་རྡུ་ཉི་ཞི་ཡའི་མཚོ་ངོ་ངོགས་
དེང་དུས་སྨི100མན་གྱི་མཚོ་གཏིང་དུ་བསྣུབས་ཟིན་པས། འཚོལ་རྒྱུ་ཤིན་ཏུ་དཀའ་བ་རེད)
མེད་ཀྱང་བརྒྱུད་པའི་དཔང་དངོས་ཁུངས་བཙུན་འགའ་ཤས་ཀྱིས་གཞུང་ལུགས་འདི་ལ་རྒྱབ་སྐྱོར་
བྱེད་ཐུབ་སྟེ། དེའི་ནང་གི་གཅིག་ནི་ཤེས་མིས་ཨོ་སི་ཁྲུ་ལི་ཡ་རུ་གནས་སྤོ་བྱས་པའི་ལོ་ངོ་སྟོང་ཕྲག་
དུ་མའི་རིང་ལ། ཁོ་ཚོས་ད་དུང་ཨོ་སི་ཁྲུ་ལི་ཡའི་བྱང་ཕྱོགས་ཀྱི་གླིང་ཕྲན་མང་པོ་མི་སེར་སྤེལ་
ཡུལ་དུ་བསྒྱུར། དཔེར་ན། བྷོ་ཁཱ་གླིང་ཕྲན་དང་མ་ནུའུ་སི་གླིང་ཕྲན
ལྟ་བུ་ཡིན་ཞིང་། སྐམ་སར་བར་ཐག་ཆེས་ཉེ་བ་ལ་ཡང་སྤྱི་ལེ་ཉིས་བརྒྱ་ཡོད། གལ་ཏེ་སྔོན་ཐོན་གྱི་
གྲུ་གཟིངས་དང་རྒྱ་མཚོར་བརྒལ་བའི་ལག་རྩལ་བྱང་ཆུབ་པ་ཞིག་མེད་ཚེ།མི་ཞིག་མ་ནོ་སི་གླིང་
ཕྲན་དུ་བགྲོད་ནུས་ཞེ་ན་སུ་ཞིག་གི་རྣ་ལ་འགྲོ། ང་ཚོར་ཡང་སྐབས་དེར་ཞིན་ཨར་ལན་གླིང་ཕྲན་
དང་པོའོ་ལེ་ཏེན་གླིང་ཕྲན་ཕན་ཚུན་དུས་ཚོད་ངེས་ཅན་ནང་རྒྱ་མཚོའི་ཚོང་ལས་བྱེད་པ་ར་སྤྲོད་
ནུས་པའི་དཔང་དངོས་ཡོད་པ་དང་། མཚོ་འགྲུལ་གྱི་ལག་རྩལ་གསར་པ་ཡོད་མཁན་ཞི་བདེ་རྒྱ་
མཚོའི་ལྷོ་ནུབ་ཁོ་ན་མ་ཡིན་པར། ལོ་ངོ35000ཡར་སྔོན་ལ་མིའི་རིགས་ཉི་ཧོང་ལ་སླེབས་པ་དང་།
ཧ་ལམ་ལོ་ངོ30000གོང་རོལ་ལ་མིའི་རིགས་ཀྲུང་གོའི་ཐའེ་ཝན་དུ་སླེབས་པ་གཉིས་ཀ་ལ་མཚོན་
ན། མི་སེར་སྤེལ་མཁན་འདི་མཐའ་དག་མུ་མཐའ་མེད་པའི་རྒྱ་མཚོར་བརྒལ་དགོས། འོན་ཀྱང་
འདིའི་ཡར་སྔོན་གྱི་ལོ་ངོ་འབུམ་ཕྲག་ཁ་ཤས་ཀྱི་གོང་རོལ་ལ་འདི་དག་ནི་དཔེ་མི་སྲིད་པའི་ལས་འགན་ཞིག་ཡིན་ནོ། །
ལོ་རྒྱུས་ཐོག་མིའི་རིགས་ཐོག་དང་པོར་ཨོ་སི་ཁྲུ་ལི་ཡ་རུ་སླེབས་ཐུབ་པ་ནི་ངེས་དོན་གྱི་དོན་
ཆེན་ཞིག་ལ་བརྩི་རུང་བ་དང་། དེའི་གལ་ཆེན་རང་བཞིན་ནི་ཀོ་ལུན་པུའུ་ཨ་མེ་རི་ཁར་སླེབས་
པའམ་ཨ་པུའུ་རོ་ཨང11པ་ཟླ་བའི་གོ་ལ་སྟེང་བགྲོད་པ་དང་མཚུངས། དེ་ལས་
གལ་ཆེ་བ་ཞིག་ནི་མིའི་རིགས་ཀྱི་སྔོན་བྱོན་མེས་པོ་འདི་དག་གིས་འཇིག་རྟེན་གསར་པ་འདིར་
སླེབས་རྗེས་ཅི་ཞིག་བྱས་པ་དེ་རེད། རྔོན་པ་ཚོ་ཐོག་མར་ཨོ་སི་ཁྲུ་ལི་ཡའི་མཚོ་ངོགས་ལ་སླེབས་
མ་ཐག་ནས་སྐམ་ས་ཆེན་པོ་འདིའི་གཟན་ཕྲེང་གི་རྩེ་མོར་གནས་ཡོད་པས། ས་སྒང་འདིའི་སྟེང་གི་ཆེས་ཉེན་ཁ་ཅན་གྱི་སྐྱེ་རིགས་ཤིག་ཏུ་གྱུར།
འདིའི་ཡར་སྔོན་ལ་མིའི་རིགས་ལ་གསར་གཏོད་ཀྱི་ཆ་དང་བྱས་རྗེས་འགའ་ཤས་ཡོད་ནའང་།
ཁོར་ཡུག་ལ་ཤུགས་རྐྱེན་ཆེན་པོ་བཟོ་ཐུབ་མེད། ཁོ་ཚོ་ས་གནས་མི་འདྲ་བ་ལ་གནས་སྤོ་བྱས་ནས་
གནས་དེ་གའི་ཁོར་ཡུག་ལ་གོམས་པར་གྱུར་ན་ཡང༌། སྡོད་གནས་གསར་པའི་ཁོར་ཡུག་ལ་འགྱུར་
བ་ཆེན་པོ་འབྱུང་མི་སྲིད། འོན་ཀྱང་ཨོ་སི་ཁྲུ་ལི་ཡ་ལ་ཐོན་པའི་རུ་ཡོང(དོན་དངོས་སུ་དབང་དུ་
བསྡུ་མཁན།)འདི་དག་གིས་ཁོར་ཡུག་ལ་གོམས་པར་གྱུར་པ་ཙམ་མ་ཡིན་པར། ཨོ་སི་ཁྲུ་ལི་ཡའི་
སྐྱེ་དངོས་ཁོར་ཡུག་ཧྲིལ་པོར་གནམ་ས་བླ་འོག་བསྒྱུར་པ་ལྟ་བུའི་འགྱུར་ལྡོག་ཅིག་བྱུང་དུ་བཅུག
མིའི་རིགས་ཐོག་མར་ཨོ་སི་ཁྲུ་ལི་ཡའི་མཚོ་ངོགས་ཀྱི་བྱེ་ཐང་དུ་སླེབས་ནས་ཅུང་མ་འགོར་
བར་ཁོ་ཚོའི་རྐང་རྗེས་འཕྲལ་དུ་རྦ་རླབས་ཀྱིས་བསུབ་ཚར་ན་ཡང༌། མི་འདི་དག་སྐམ་ས་ཆེན་པོའི་
དབུས་ཁུལ་དུ་ཐོན་མ་ཐག ནམ་ཡང་བསུབ་ཐབས་བྲལ་བའི་རྐང་རྗེས་གཞན་ཞིག་ཤུལ་དུ་བཞག
ཁོ་ཚོ་དེར་ཐོན་དུས་ཕལ་ཆེར་ངོ་མཚར་བའི་འཇིག་རྟེན་ཞིག་ལ་སླེབས་པ་ནང་བཞིན། མིག་ལམ་
དུ་མངོན་པ་ཡོད་དོ་ཅོག་གཏན་ནས་མཐོང་མ་མྱོང་བའི་སྐྱེ་རིགས་མང་པོ་ཡིན་ཞིང་། ལྗིད་ཚད་
ལ་སྤྱི་རྒྱ200ཡོད་པ་དང་མཐོ་ཚད་ལ་སྨི2ཡོད་པའི་ཁུག་བྱི། ད་དུང་སྐབས་དེའི་ཨོ་སི་ཁྲུ་ལི་ཡའི་
ཆེས་ཆེ་བའི་གཅན་གཟན་སེང་གེ་ཁུག་མ་ཅན་ལ་ཡང་ཕལ་ཆེར་དེང་གི་སྟག་གི་ཆེ་ཆུང་
ཡོད། སྡོང་མགོ་དག་ན་སྐབས་དེར་ཅུང་མི་སྡུག་པའི་དོམ་རྔ་མེད་ཡོད་པ་དང་། ཡངས་པའི་ཐང་
ན་འཕུར་མི་ནུས་པའི་འདབ་ཆགས་རྣམས་གང་སར་རྒྱུག་པ་དག་གི་བོངས་ཚད་ནི་དེང་གི་བྱ་མ་
རྔ་ལས་ལྡབ་གཉིས་ཙམ་མཆིས། ཤིང་ཕྲན་དག་གི་གསེབ་ན་གཏུམ་འབྲུག་དང་འདྲ་བའི་སྦྲུལ་དང་
རྩངས་པ་རྣམས་སིར་སྒྲ་གྲགས་བཞིན་བགྲོད་པ། ནགས་ཚལ་ནང་ན་དབྱི་མ་དོམ་
གང་དགར་རྒྱུ་བ་ཕྱིའི་རྣམ་པ་དོམ་བྲང་ཁུག་ཅན་དང་མཚུངས་ཤིང་། བོངས་ལ་ཏུན་
གཉིས་དང་ཕྱེད་ཙམ་ཡོད། བྱ་རིགས་དང་གོག་འགྲོའི་སྲོག་ཆགས་ལས་གཞན། སྐབས་དེའི་ཨོ་སི་
ཁྲུ་ལི་ཡའི་སྲོག་ཆགས་ཡོད་དོ་ཅོག་ཁུག་བྱི་དང་འདྲ་བར་ལྟོ་བར་ཁུག་མ་ཞིག་ཡོད་པ་དང་། ཐོག་
མར་ཆུང་ཞིང་ཉམ་ཐག་པ། སྦྲུམ་རྟེན་ལྟ་བུའི་ཕྲུ་གུ་སྐྱེས་རྗེས་ཁུག་མ་དེར་བཅུག་ནས་སྙོར་སྐྱོང་
བྱེད། ཁུག་མ་ཡོད་པའི་སྲོག་ཆགས་ཨ་ཧྥེ་རི་ཁ་དང་ཡ་གླིང་ལ་མཚོན་ན་ཧ་ལམ་ཀུན་ལ་རྒྱུས་མེད་
དུ་སྣང་ནའང༌། ཁོ་ཚོ་ཨོ་སི་ཁྲུ་ལི་ཡ་ནས་ཆེས་དབང་ཤེད་ཅན་གྱི་དབང་བསྒྱུར་གྲལ་རིམ་ཡིན་ནོ། །
ཡིན་ནའང་ལོ་ངོ་སྟོང་ཕྲག་འགའི་རྗེས་ལ་བོངས་ཆེ་བའི་སྲོག་ཆགས་འདི་ཐམས་ཅད་གར་
སོང་ཆ་མེད་དུ་གྱུར། ཨོ་སི་ཁྲུ་ལི་ཡ་ནས་སྐབས་དེར་ལྗིད་ཚད་ལ་སྤྱི་རྒྱ50ཡན་ཡོད་པའི་སྲོག་
ཆགས་ཀྱི་ཁྲོད་དུ། རིགས23རྩ་མེད་དུ་བཏང་བར་མ་ཟད། ཐ་ན་ལུས་བོངས་ཅུང་ཆུང་བའི་
སྐྱེ་རིགས་ཀྱང་གང་མང་ཞིག་རྩ་མེད་དུ་སོང་བས། ཨོ་སི་ཁྲུ་ལི་ཡའི་སྐྱེ་ཁམས་མ་ལག་ལ་ཡང་
བསྐྱར་སྒྲིག་འགོད་ཅིག་བྱས་ཤིང་། འདིས་ལོ་ངོ་ས་ཡ་དུ་མའི་ནང་ཨོ་སི་ཁྲུ་ལི་ཡའི་སྐྱེ་ཁམས་མ་
ལག་ལ་བསྒྱུར་བཅོས་ཆེས་ཆེ་བ་ཞིག་བྱས་པ་ཡིན་ཕྱིན། ཤེས་མི་ཉེས་ཅན་གྱི་གཏེ་བོ་རུ་བརྩི་རུང་ངམ་མི་རུང་།
ཉེས་མིང་གཞི་ཚུགས་པ།
ཆེད་མཁས་པ་ལ་ལས་མིའི་རིགས་ཉེས་པ་འདི་དག་ལས་དག་འབུད་བྱེད་འདོད་ནས་སྐྱེ་
རིགས་མང་པོ་རྩ་མེད་དུ་སོང་བའི་ཁག་འགན་གནམ་གཤིས་འགྱུར་ལྡོག་ལ(རྒྱུན་པར་འདི་ལ་
ཁག་དཀྲི་བཞིན་ཡོད། )དཀྲི་བཞིན་ཡོད་ཀྱང་། ཤེས་མིར་ཉེས་པ་རྩ་བ་ནས་མེད་ཅེ་ན་དངོས་
གནས་སུ་ཞིག་གི་རྣར་འགྲོ། ཨོ་སི་ཁྲུ་ལི་ཡའི་བོངས་ཆེ་བའི་སྲོག་ཆགས་རྩ་མེད་དུ་བཏང་བ་ལ་
བདེན་དཔང་གསུམ་གྱིས་གནམ་གཤིས་ལ་ཁག་འགན་དཀྲི་ཐབས་མེད་པ་ར་སྤྲོད་བྱེད་ནུས་པས་
མིའི་རིགས་ལ་ཉེས་པ་མེད་ཅེས་སུ་ཞིག་གིས་སྨྲ་སྤོབས།
གཅིག་ནས་སྐབས་དེར་ཨོ་སི་ཁྲུ་ལི་ཡའི་གནམ་གཤིས་ལ་ལོ་ངོ45000གོང་རོལ་ཏུ་འགྱུར་
ལྡོག་ཅིག་བྱུང་ཡོད་ནའང་། དེའི་གཞི་ཁྱོན་དེ་འདྲ་ཆེན་པོ་ཞིག་མིན་ཏེ། འདི་ལྟ་བུའི་གནམ་གཤིས་
འགྱུར་བ་ཆུང་ངུ་ཙམ་གྱིས་སྐྱེ་རིགས་འབོར་ཆེན་རྩ་མེད་དུ་བཏང་སོང་ཟེར་ན་ང་ཚོ་དངོས་
གནས་ཡིད་ཆེས་དཀའ་བ་ཞིག་རེད། ང་ཚོས་ད་ལྟ་རྒྱུན་པར་ལྷགས་པའི་གནད་དོན་གང་མང་
ཞིག་གནམ་གཤིས་ལ་ཁག་དཀྲི་བཞིན་ཡོད་མོད། ས་སྒང་འདིའི་གནམ་གཤིས་འགྱུར་ལྡོག་ལ་
གཏན་ནས་མཚམས་བཞག་མྱོང་མེད་པར། དུས་ཚོད་སྐར་ཆ་རེ་རེ་ལ་ཡང་འགྱུར་ལྡོག་བྱུང་དང་
འབྱུང་བས་ན། ལོ་རྒྱུས་སྟེང་གི་དོན་དག་གང་ཡིན་རུང་གནམ་གཤིས་ཀྱི་འགྱུར་བ་འགའ་ལ་རག་ལས་སྲིད་དམ།
ལྷག་པར་དུ་གོ་ལ་འདིར་སྔ་མོ་དུས་ནས་ཐེངས་གང་མང་ཞིག་ལ་དྲོ་གྲང་རེས་མོས་ཀྱི་ཆོས་
ཉིད་ཅིག་ཡོད་པ་དང་། འདས་པའི་ལོ་ངོ་ས་ཡ་དུ་མའི་ནང་རོལ་ཏུ། ཧ་ལམ་ལོ་ངོ་ཁྲི10ཡི་ནང་དུ་
འཁྱགས་རོམ་དུས་རིམ་ཐེངས་གཅིག་ཤར་གྱིན་ཡོད་ལ། ཐེངས་སྔ་མའི་འཁྱགས་རོམ་དུས་རིམ་ནི་ལོ་
ངོ75000གོང་རོལ་ནས་ལོ་ངོ15000ལ་བྱུང་བ་དང་། དེའི་མཇུག་འབྲས་ཀྱང་ཚབས་ཆེན་ཞིག་མིན་
ལ། མཐོ་རླབས་གཉིས་པ་ཡང་ཧ་ལམ་ལོ་ངོ70000ནས་ལོ་ངོ20000གོང་ལ་ཤར་བ་རེད། ཡིན་ནའང་
ཨོ་སི་ཁྲུ་ལི་ཡའི་སྲོག་ཆགས་དབྱི་མ་དོམ་ནི་ལོ་ངོ་ས་ཡ་གཅིག་དང་འབུམ་ལྔའི་གོང་རོལ་ནས་ཡོད་
པས། མ་མཐའ་ཡང་འཁྱགས་རོམ་དུས་རིམ་ཐེངས10ལ་འཚོ་གནས་བྱས་ཡོད་པར་མ་ཟད། ཐ་ན་ལོ་
ཁྲི7གྱི་ཡར་སྔོན་ལ་བྱུང་བའི་འཁྱགས་རོམ་དུས་རིམ་གྱི་མཐོ་རླབས་སྐབས་སུའང་ཉེ་ཞོ་མེད་པར་ཅི་
བདེར་གནས་ཡོད་པ་མིན་ནམ། འོན་ཀྱང་ཅིའི་ཕྱིར་ལོ་ངོ45000གོང་རོལ་ལ་གློ་བུར་རྩ་མེད་དུ་སོང་
བ་ཡིན་ནམ། གལ་སྲིད་རྩ་མེད་དུ་གྱུར་པའི་སྐྱེ་རིགས་བོངས་ཆེན་དབྱི་མ་དོམ་ཁོ་ན་ཡིན་ཚེ། དེ་ནི་
ལས་དབང་གི་གནད་དོན་རེད། ཡིན་ནའང་སྐབས་དེར་སྲོག་ཆགས་དབྱི་མ་དོམ་ལས་གཞན། ཨོ་
སི་ཁྲུ་ལི་ཡའི་ཁྱོན་ཡོངས་ནས་ལུས་བོངས་ཆེ་བའི་སྲོག་ཆགས90%ལོ་རྒྱུས་སྟེང་ནས་རྩ་མེད་དུ་གྱུར།
འདིའི་ཐད་ལ་ང་ཚོར་ཐད་ཀའི་དཔང་རྟགས་མེད་མོད། ཆེས་ཡ་མཚན་པ་ནི་ཤེས་མི་རྣམས་སྔར་
བཞིན་འཚོ་གནས་བྱས་ཡོད་ནའང་ལུས་བོངས་ཆེ་བའི་སྲོག་ཆགས་མཐའ་དག་གྲང་འཁྱགས་ལྷགས་
ནས་ཤི་སོང་ཟེར་ན། དངོས་གནས་ཡིད་ཆེས་དཀའ་བ་ཞིག་རེད།
གཉིས་ནས་གལ་སྲིད་གནམ་གཤིས་འགྱུར་ལྡོག་གི་དབང་གིས་སྐྱེ་རིགས་མང་པོ་རྩ་མེད་དུ་
གྱུར་པ་ཡིན་ཚེ། རྒྱ་མཚོའི་ནང་ན་ཡོད་པའི་སྲོག་ཆགས་ལ་ཐེབས་པའི་གནོད་པ་སྐམ་སའི་སྲོག་
ཆགས་ལས་ཚབས་ཆེ་ན་འགྲིག ཡིན་ནའང་། ང་ཚོས་ལོ་ངོ45000ཡི་གོང་ལ་རྒྱ་མཚོའི་ནང་གི་སྲོག་
ཆགས་ལ་གནོད་པ་མངོན་གསལ་ཐེབས་པའི་དཔང་དངོས་ཅི་ཡང་མ་རྙེད། གལ་ཏེ་མིའི་རིགས་ཀྱི་
དབང་གིས་སྐྱེ་རིགས་རྩ་མེད་དུ་གྱུར་པ་རེད་ཅེ་ན། ད་གཟོད་ཨོ་སི་ཁྲུ་ལི་ཡའི་སྐྱེ་རིགས་མང་པོ་རྩ་
མེད་དུ་སོང་བ་དང་། ཉེ་འགྲམ་གྱི་རྒྱ་མཚོ་ལ་གནོད་པ་མ་ཐེབས་པའི་རྒྱུ་རྐྱེན་ལས་སླ་མོའི་སྒོ་ནས་
འགྲེལ་པ་བྱེད་ཐུབ་པ་དང༌། མིའི་རིགས་ཀྱི་མཚོ་བགྲོད་ལག་རྩལ་གོང་འཕེལ་ཆེན་པོ་བྱུང་ཡོད་
ནའང་། མིའི་རིགས་གཙོ་བོ་སྐམ་ས་ཆེན་པོའི་སྟེང་དུ་འཚོ་གནས་བྱས་ཡོད།
གསུམ་ནས་ཨོ་སི་ཁྲུ་ལི་ཡའི་སྐྱེ་རིགས་འབོར་ཆེན་རྩ་མེད་སོང་བའི་སྣང་ཚུལ་ལྟ་བུ། དུས་ཕྱིས་
ཀྱི་ལོ་ངོ་སྟོང་ཕྲག་དུ་མའི་ནང་དུ་ད་དུང་བྱུང་ཡོད་པ་དང་། ལྷག་པར་དུ་དུས་ཚོད་ཀྱང་མིའི་རིགས་
ཡང་བསྐྱར་ཕྱིའི་འཇིག་རྟེན་གསར་པ་དག་ཏུ་སླེབས་རྗེས་བྱུང་བ་ལ་ཁེལ་འདུག འདི་དག་གིས་མིའི་
རིགས་ཀྱི་ཉེས་པ་ཁུངས་བཙུན་ཡིན་པ་ར་སྤྲོད་བྱེད་ནུས། ནེའུ་ཙི་ལན་གྱི་ལུས་བོངས་ཆེ་བའི་སྲོག་
ཆགས་ལ་མཚོན་ན། དེ་དག་ཧ་ལམ་ལོ་ངོ45000ཡར་སྔོན་གྱི་འཁྱགས་རོམ་དུས་རིམ་དེ་བརྒྱུད་མྱོང་
ནའང་། ཕལ་ཆེར་ཤུགས་རྐྱེན་གང་ཡང་ཐེབས་མེད། ཡིན་ནའང་མིའི་རིགས་ཀྱི་གོམ་པ་ནེའུ་ཙི་ལན་
ལ་སྤོས་མ་ཐག་རྩ་སྟོངས་འགྲོ་བའི་གཏོར་བཤིག་ཅིག་ཐེབས་པ་རེད། ཧ་ལམ་ལོ་ངོ800གོང་རོལ་ལ་
ནེའུ་ཙི་ལན་གྱི་ཤེས་མིའི་མི་སེར་སྤེལ་མཁན་ཐོག་མ་མའོ་ལི་པ་རྣམས་གནས་འདིར་
ལྷགས། དུས་རབས་ཁ་ཤས་མ་འགོར་བར་ས་གནས་དེ་གའི་བོངས་ཆེན་སྲོག་ཆགས་མང་ཤས་དང་
འདབ་ཆགས་བརྒྱ་ཆའི་དྲུག་ཅུ་རྩ་མེད་དུ་བཏང་ནས་རབས་ཆད་པར་བྱས།
འཁྱགས་རིམ་རྒྱ་མཚོ་བྱང་མའི་རོང་ཀེར་གླིང་ཕྲན་གྱི་ཞི་པོ་ལི་ཡའི་མཚོ་
ངོགས་ནས་བྱང་ཕྱོགས་སུ་སྤྱི་ལེ200ཡོད་པའི་སར། གླང་ཆེན་མེང་མ་རྣམས་ལ་ཡང་གོད་ཆག་
འདི་ཐེབས་སུ་བཅུག སྔོན་ལོ་ངོ་ས་ཡ་དུ་མའི་རིང་ལ་གླང་ཆེན་མེང་མའི་རྐང་རྗེས་ཧ་ལམ་སའི་གོ་
ལའི་ཕྱེད་བྱང་མར་ཁྱབ་ཀྱང༌། ཤེས་མི་རྣམས་ཨེ་ཤ་ཡ་དང་ཨ་ཧྥེ་རི་ཁ་ནས་རྒྱ་བསྐྱེད་དེ་མེ་གླིང་
ལྷོ་མར་ཐུག་དུས། དེ་དག་གི་གནས་ཡུལ་བར་མེད་ཇེ་ཆུང་དུ་ཕྱིན། ཧ་ལམ་ལོ་ངོ་ཁྲི1གི་ཡར་སྔོན་
ལ་གོ་ལ་ཧྲིལ་པོ་ནས་གླང་ཆེན་མེང་མ་ཕལ་ཆེར་རྩ་མེད་དུ་གྱུར་ཅིང༌། ཆེས་མཐའ་མཇུག་གི་འཚོ་
གནས་བྱེད་ས་ཡང་མཐའ་འཁོབ་ཀྱི་གོ་ལའི་བྱང་སྣེའི་གླིང་ཕྲན་ལས་མ་ལྷག དེ་ནང་ནས་རོང་ཀེར་
གླིང་ཕྲན་ནི་གླང་ཆེན་དེ་དག་འཚོ་གནས་བྱ་ཡུལ་གལ་ཆེན་དུ་གྱུར། རོང་ཀེར་གླིང་ཕྲན་དུ་ཡང་
བསྐྱར་ལོ་ངོ་སྟོང་ཕྲག་འགའ་ལ་འཚོ་གནས་བྱས་ཏེ། ལོ་ངོ4000གོང་རོལ་ལ་རྩ་སྟོངས་སུ་བཏང་།
འདི་ཡང་མིའི་རིགས་ཐོག་མར་གནས་དེར་ལྷགས་རྗེས་བྱུང་བ་ཤ་སྟག་རེད།
གལ་ཏེ་ཨོ་སི་ཁྲུ་ལི་ཡའི་སྐྱེ་རིགས་རྩ་མེད་དུ་སོང་བ་ནི་དོན་རྐྱེན་ཁེར་རྐྱང་ཞིག་ཡིན་
པའི་དབང་དུ་བཏང་ན། མིའི་རིགས་ལ་ཉེས་པ་མེད་ཅེས་ན་ང་ཚོས་གནས་སྐབས་ལ་རློམ་
ཆོག་མོད། ལོ་རྒྱུས་ཀྱི་ཟིན་ཐོ་སློག་ཚེ་ང་ཚོ་ཤེས་མི་སྐྱེ་ཁམས་འཇོམས་པའི་གཏེ་བོ་ཡིན་པ་གཞི་ནས་རྟོགས་ཐུབ་བོ། །
ཆེས་ཐོག་མར་ཨོ་སི་ཁྲུ་ལི་ཡར་སླེབས་པའི་མི་ལ་རྡོ་ཆས་དུས་རབས་ཀྱི་ལག་རྩལ་མ་
གཏོགས་མེད་པས། ཁོ་ཚོས་ཅི་ལྟར་སྐྱེ་ཁམས་ལ་གོད་ཆགས་ཆེན་པོ་འདི་བཟོས་པ་རེད་ཅེ་ན།
གཤམ་གྱི་འགྲེལ་བཤད་འདི་གསུམ་གཤིབ་བསྡུར་བྱས་ན་ཤེས་འོང་།
འགྲེལ་བཤད་དང་པོ་ནི། བོངས་ཆེན་སྲོག་ཆགས (ཨོ་སི་ཁྲུ་ལི་ཡའི་སྐྱེ་རིགས་རྩ་མེད་སོང་
བའི་གནོད་འཚེ་ཕོག་མཁན།) ཀྱི་སྐྱེ་འཕེལ་ཤིན་ཏུ་དལ་བས། མངལ་སྦྲུམ་པའི་དུས་ཡུན་རིང་
ཞིང་སྦྲུམ་ཐེངས་རེར་ཕྲུ་གུའི་གྲངས་ཀ་ཉུང་བར་མ་ཟད། ད་དུང་ཐེངས་དང་པོ་དང་གཉིས་པར་
མངལ་སྦྲུམ་པའི་དུས་ཡུན་ཡང་ཤིན་ཏུ་རིང་བས། མིའི་རིགས་ཀྱིས་ཟླ་བ་རེར་དབྱི་མ་དོམ་གཅིག་
བསད་པའི་དབང་དུ་བཏང་ན་ཡང་། སྲོག་ཆགས་འདིའི་གྲངས་ཀ་ལས་ཤི་བའི་གྲངས་ཀ་མང་
བས། ལོ་ངོ་སྟོང་ཕྲག་འགའ་ལས་མ་འདས་པར། ཆེས་མཐའ་མཇུག་གི་དབྱི་མ་དོམ་དེ་ཡང་ཁེར་རྐྱང་ངང་ཤི་བའི་རྗེས་ནས་སྐྱེ་རིགས་འདི་རྩ་མེད་དུ་བཏང་བ་རེད།
དབྱི་མ་དོམ་གྱི་ལུས་བོངས་ཆེ་ན་ཡང་། དེ་རྔོན་རྒྱུ་དེ་འདྲའི་ལས་ཁག་པོ་ཞིག་མིན་ཏེ། དེ་
དག་གིས་མིའི་རིགས་ཀྱི་འཇབ་རྒོལ་ལ་རྩ་བ་ནས་འགོག་ལོང་མ་བྱུང་བ་རེད། མི་ཡི་རིགས་ཀྱི་
སྐྱེ་རིགས་ཐམས་ཅད་ཨེ་ཤ་ཡ་དང་ཨ་ཧྥེ་རི་ཁའི་སྐམ་ས་ཆེན་པོའི་སྟེང་ནས་ལོ་ངོ་ཁྲི་ཉིས་བརྒྱའི་
རིང་ལ་འཕེལ་འགྱུར་བྱུང་ཞིང་། རྔོན་རྒྱག་ནུས་པ་རྒྱུན་ཆད་མེད་པར་སྦྱོང་བརྡར་བྱས་པ་དང༌།
ཕལ་ཆེར་ལོ་ངོ་འབུམ་བཞིའི་གོང་རོལ་ནས་བཟུང་བོངས་ཆེན་སྲོག་ཆགས་རྔོན་མགོ་བརྩམས། ཨེ་
ཤ་ཡ་དང་ཨ་ཧྥེ་རི་ཁའི་སྐམ་ས་ཆེན་པོའི་སྟེང་གི་བོངས་ཆེན་སྲོག་ཆགས་ཚོ་མིའི་རིགས་ལ་རྒྱུས་
ཡོད་པས་རྒྱང་བཀྱེད་དགོས་པ་རྟོགས། དེའི་ཕྱིར་གཟན་ཕྲེང་གི་རྩེར་སླེབས་པའི་སྲོག་ཆགས་ཕྱི་
རབས་པ་སྟེ། ཤེས་མི་རྣམས་ཨེ་ཤ་ཡ་དང་ཨ་ཧྥེ་རི་ཁའི་སྐམ་ས་ཆེན་པོར་ལྷགས་དུས། སྲོག་ཆགས་
བོངས་ཆེན་འདི་དག་གིས་སྐྱེ་གཟུགས་འདྲ་མཚུངས་ཡིན་པའི་སྲོག་ཆགས་འདི་ལ་གཡོལ་དགོས་
པ་རྟོགས། དེ་དག་དང་བསྡུར་ན། ཨོ་སི་ཁྲུ་ལི་ཡའི་བོངས་ཆེན་སྲོག་ཆགས་དག་གིས་མི་གམ་དུ་
བཅར་ཡོང་དུས་འཕྲལ་དུ་འབྲོ་དགོས་པའི་སློབ་སྦྱོང་བྱེད་ལོང་གཏན་ནས་མ་བྱུང་། ལྷག་པར་
དུ་མིའི་རིགས་མཐོང་མ་ཐག་ཉེན་ཁ་ཅན་ཞིག་མིན་ཏེ། དེར་རིང་ཞིང་རྣོ་བའི་མཆེ་སྡེར་མེད་ལ།
སྟོབས་དང་བདེ་ལྕག་འཁྱུག་པའི་ལུས་པོ་ཡ་མཚན་པ་ཡང་མེད། དེ་བཞིན་དུ་དབྱི་མ་དོམ་ནི་ལོ་
རྒྱུས་སྟེང་ལུས་བོངས་གཏོས་ཆེས་ཆེ་བའི་ཁུག་མ་ཅན་གྱི་སྲོག་ཆགས་ཤིག་ཡིན་ཕྱིན། ཁོས་ཐེངས་
དང་པོར་གཟུགས་གཞི་ཞན་དྲགས་ནས་རླུང་ཡང་མི་ཐེག་པ་ལྟ་བུའི་མིའི་རིགས་ཀྱི་སྤྲ་རིགས་འདི་
མཐོང་མ་ཐག ཧ་ལམ་མིག་གིས་ལྟ་ཙམ་བྱས་རྗེས་ཡང་བསྐྱར་ལོ་མ་བཟའ་བར་ཆས། སྲོག་ཆགས་
འདི་དག་ལ་མཚོན་ན། འཕེལ་འགྱུར་ལ་བརྟེན་ནས་ད་གཟོད་མིའི་རིགས་ལ་སྐྲག་དགོས་པ་རྟོགས་
ཐུབ་མོད། བརྒྱུད་རིམ་དེར་དུས་ཚོད་ངེས་ཅན་དགོས་པས་གཏན་ནས་ཁོམ་ལོང་མ་བྱུང་བར་མིག་རྡེབ་ཡུན་ཙམ་ལ་རྩ་མེད་དུ་བཏང་ངོ་། །
འགྲེལ་བཤད་གཉིས་པ་ནི། ཤེས་མི་རྣམས་ཨོ་སི་ཁྲུ་ལི་ཡར་ལྷགས་དུས་རྨོ་འདེབས་ལག་རྩལ་
ཁོང་དུ་ཆུད་ཡོད་པར་འདོད་ལ། དེར་བརྟེན་རྒྱུས་མེད་དང་ཉེན་ཁ་ཆེ་བའི་ཁོར་ཡུག་འདིར། ཁོ་
ཚོས་བསམ་གཟས་ནས་བགྲོད་ཐབས་བྲལ་བའི་ནགས་ཀླུང་མེར་བསྲེགས་ནས་ཡངས་པའི་རྩྭ་ཐང་
དུ་བསྒྱུར་ཏེ། རྔོན་སླ་བའི་སྲོག་ཆགས་འདུལ་སྦྱོང་བྱས་ནས་མིའི་རིགས་ཀྱི་འདོད་བློ་བསྐངས་པས།
ཁོ་ཚོས་ལོ་ངོ་སྟོང་ཕྲག་དུ་མའི་དུས་ཡུན་ཐུང་ངུའི་ནང་དུ་ཨོ་སི་ཁྲུ་ལི་ཡའི་ས་ཁུལ་མང་ཆེ་ཤོས་ཀྱི་སྐྱེ་ཁམས་ལ་བསྒྱུར་བཀོད་བཏང༌།
བཞེད་ཚུལ་འདིར་སྐྱེ་དངོས་ཀྱི་འགྱུར་རྡོའི་ཟིན་ཐོས་བདེན་དཔང་ར་སྤྲོད་བྱུང་ཡོད། ལོ་
ངོ45000ཡི་གོང་རོལ་ལ། ཚི་ཤིང་རིགས་སུ་གཏོགས་པའི རྩི་ཤིང་ཨོ་སི་ཁྲུ་ལི་ཡ་རུ་
ཉུང་ཤས་ཤིག་མ་གཏོགས་མེད་ཀྱང་། ཤེས་མི་རྣམས་སླེབས་མ་ཐག ཚི་ཤིང་གི་རིགས་སུ་གཏོགས་
པའི་རྩི་ཤིང་ལ་རྫོགས་ལྡན་གྱི་དུས་རབས་ཤིག་གི་སྒོ་གླེགས་ཡངས་པོར་ཕྱེས། རྒྱུ་མཚན་ནི་ཚི་ཤིང་
རིགས་སུ་གཏོགས་པའི་རྩི་ཤིང་གིས་མེ་ཐུབ་པས། རྩི་ཤིང་གཞན་དག་སྲེག་ཟའི་ཁ་རུ་ཕྱིན་ནའང་འདི་གཅིག་པུ་ས་སྟེང་ཀུན་ལ་ཁེབས་པར་གྱུར།
རྩི་ཤིང་འདི་དག་ལ་འགྱུར་བ་བྱུང་རྗེས་རི་དྭགས་རྩྭ་གཟན་རྣམས་ལ་ཤུགས་རྐྱེན་ཆེན་པོ་
ཐེབས་པ་དང་བསྟུན་ནས་གཅན་གཟན་རྣམས་ལའང་ཤུགས་རྐྱེན་ཐེབས། དཔེར་ན། ཚི་ཤིང་གི་
རིགས་སུ་གཏོགས་པའི་ཡིའུ་ཅ་ལིའི་ལོ་མར་བརྟེན་ནས་འཚོ་བཞིན་པའི་
དོམ་མཇུག་མེད་ལ་མཚོན་ན། ཚི་ཤིང་རིགས་སུ་གཏོགས་པའི་རྩི་ཤིང་གི་ཁྱབ་ཁོངས་རྒྱ་བསྐྱེད་
པ་དང་བསྟུན་ནས་དགའ་སྤྲོའི་ངང་ལོ་མ་ཟ་བཞིན་ས་ཁུལ་གསར་པར་སླེབས། ཡིན་ནའང་སྲོག་
ཆགས་མང་ཆེ་ཤོས་ལ་གནོད་པ་ཚབས་ཆེན་ཐེབས། ཨོ་སི་ཁྲུ་ལི་ཡའི་གཟན་ཕྲེང་མང་པོ་ཞིག་
གཏོར་བཤིག་ཏུ་བཏང་ཞིང་། དེའི་ཁྲོད་ཀྱི་ཅུང་ཉམས་ཞན་གྱི་ལྷུ་ཚིགས་ཀྱང་འདིའི་དབང་གིས་རྩ་མེད་དུ་གྱུར་ཏོ། །
འགྲེལ་བཤད་གསུམ་པ་ནི། རྔོན་རྒྱག་དང་མེའི་རྨོ་འདེབས་ཀྱིས་ཤུགས་རྐྱེན་ཐེབས་ཚུལ་
མངོན་གསལ་ཡིན་པ་ཁས་འཆེ་མོད། སྔར་བཞིན་གནམ་གཤིས་ཀྱི་རྒྱུ་རྐྱེན་སྣང་མེད་དུ་འཇོག་
མི་རུང་བ་ནན་གྱིས་སྟོན་བཞིན་མཆིས། ཧ་ལམ་ལོ་ངོ45000གོང་རོལ་ལ་ཨོ་སི་ཁྲུ་ལི་ཡའི་གནམ་
གཤིས་འགྱུར་ལྡོག་གིས་སྐྱེ་ཁམས་ཧྲིལ་པོའི་མ་ལག་དོ་མཉམ་མིན་པར་བཟོས་ཏེ་ཤིན་ཏུ་ཉམས་
ཞན་དུ་བཏང༌། ཡིན་ནའང་འདི་ལ་སྔོན་ཆད་ནས་དཔེར་མཚོན་ཡོད་ཕྱིར། རྒྱུན་ལྡན་གྱི་གནས་
བབ་འོག་སྐྱེ་ཁམས་མ་ལག་ད་དུང་རིམ་གྱིས་གོམས་པའི་ཕྱོགས་སུ་སླར་གསོ་བྱེད་ཐུབ་མོད་ཀྱང༌།
མིའི་རིགས་གནད་འགག་གི་དུས་སྐབས་འདིར་གནས་དེར་ལྷགས་པས། ཉམས་ཞན་དུ་གྱུར་ཟིན་
པའི་སྐྱེ་ཁམས་མ་ལག་འདི་ལ་དེ་བས་སླར་གསོ་བྱེད་ཐབས་མེད་པ་ཞིག་བཟོས། ཡིན་ནའང་
བོངས་ཆེན་སྲོག་ཆགས་རྣམས་ལ་མཚོན་ན། གནམ་གཤིས་འགྱུར་ལྡོག་གི་ཁར་མིའི་རིགས་ཀྱིས་
རྔོན་རྒྱག་བྱས་རྐྱེན་ཕྱོགས་བཞི་དགྲས་བསྐོར་བ་དང་འདྲ་བས་ཁོ་ཚོས་འགོག་རྒོལ་མ་ནུས་པར་
གྱུར། དེར་བརྟེན་གློ་བུར་དུ་ཉེན་ཁ་འདི་འདྲ་མོད་པོ་ཞིག་གི་མདུན་དུ་འཚོ་ཐབས་བཟང་པོ་ཞིག་གང་ནས་རྙེད།
གལ་སྲིད་གོམ་གང་མདུན་སྤོས་ཀྱིས་བདེན་དཔང་འདོན་སྤྲོད་བྱེད་མ་ནུས་ཚེ། ང་ཚོས་
བཞེད་ཚུལ་འདི་དག་ལས་གང་ལ་གནས་ལུགས་ཡོད་པ་བཤད་ཁག་པོ་རེད། ཡིན་ནའང་རྒྱུ་
མཚན་གནས་ལུགས་ལྡན་པ་མང་པོ་ཞིག་ལས་ང་ཚོས་བློས་འགེལ་རུང་བའང་ཡོད་དེ། གལ་སྲིད་
ཤེས་མི་རྣམས་ཨོ་སི་ཁྲི་ལི་ཡའི་སྐམ་ས་ཆེན་པོའི་སྟེང་དུ་སོང་མེད་པའི་དབང་དུ་བཏང་ན། ད་ལྟ་
ང་ཚོས་ད་དུང་ཁུག་མ་ཅན་གྱི་སེང་གེ་དང་དབྱི་མ་དོམ། གཞན་ཁུག་བྱི་བོངས་ཆེན་སོགས་སྐམ་ས་
ཆེན་པོ་འདིའི་སྟེང་ན་བག་ཡངས་ཀྱིས་རྒྱུ་བ་མཐོང་ཐུབ་བོ། །
འཕྱི་བ་ཆེན་པོ་རྩ་མེད་དུ་བཏང་བ།
ཨོ་སི་ཁྲུ་ལི་ཡའི་སྲོག་ཆགས་བོངས་ཆེན་གྱི་ཁྱུ་ཚོགས་རྩ་མེད་དུ་བཏང་བ་ནི། ཤེས་མི་རྣམས་
ཀྱིས་ས་སྒང་འདིའི་ཐོག་བཞག་པའི་ཆེས་ཐོག་མའི་རྟགས་མཚན་མངོན་གསལ་དོད་པ་དེ་ཡིན་
ངེས་ཤིང་། དུས་ཕྱིས་སུ་མེ་གླིང་དུའང་དེ་ལས་ཚབས་ཆེ་བའི་སྐྱེ་ཁམས་གོད་ཆག་ཅིག་བྱུང༌། མིའི་
རིགས་ཀྱི་སྐྱེ་རིགས་མཐའ་དག་གི་ཁྲོད་དུ། ཤེས་མི་ཁོ་ན་སའི་གོ་ལའི་ཕྱེད་ནུབ་མ་ལ་སླེབས་པ་
དང་། དེ་ནི་ཧ་ལམ་ལོ་ངོ16000གི་གོང་རོལ་ཙམ་ཡིན་ཞིང་། དེའང་གསལ་པོར་བཤད་ན་ཕལ་
ཆེར་སྤྱི་ལོ་སྔོན་གྱི་ལོ14000ལ་ཁེལ་འདུག ཤེས་མི་རྣམས་ཐོག་མར་གོམ་པ་བརྒྱབ་ནས་མེ་གླིང་དུ་
ཐོན། རྒྱུ་མཚན་ནི་སྐབས་དེར་རྒྱ་མཚོའི་ངོས་ཅུང་དམའ་ཞིང་། ཞི་པོ་ལི་ཡའི་བྱང་ཤར་གྱི་སྐམ་ས་
ད་དུང་དེང་གི་ཨ་རིའི་ཨ་ལ་སི་ཀ་མངའ་སྡེའི་ནུབ་བྱང་ལ་འདབས་འབྲེལ་དུ་ཡོད་པ་དང་། ཡིན་
ནའང་ལམ་བར་དུ་དཀའ་ངལ་བགྲང་ལས་འདས་པར་འཕྲད་ཡོད་པས། རྒྱ་མཚོ་བརྒལ་ནས་ཨོ་སི་
ཁྲུ་ལི་ཡར་འགྲོ་བ་ལས་ཀྱང་དཀའ་ངལ་ཆེ་བ་སྨོས་ཅི་དགོས། ལམ་བར་དུ་ཐོག་མར་གང་འདྲ་བྱས་
ནས་ཞི་པོ་ལི་ཡའི་བྱང་ཕྱོགས་ཀྱི་གྲང་ངར་འགོག་དགོས་པ་རྟོགས་རྒྱུ་དེ་ཡིན་ཞིང་། གནས་དེའི་
དགུན་ཁ་ཧྲིལ་པོ་མཚན་མོ་ཡིན་པས་དྲོད་ཚད་གོར་ཐིག་མན་གྱི་ཏུའུ50ལ་སླེབས་ཡོད།
འདིའི་ཡར་སྔོན་ལ་མིའི་རིགས་ཀྱི་སྐྱེ་རིགས་ཤིག་ཞི་པོ་ལི་ཡའི་བྱང་ཕྱོགས་ལྟ་བུ་ལ་གཏན་
ནས་འགྲོ་མྱོང་མེད་ལ། གྲང་ངར་བཟོད་ཐུབ་པའི་ནེ་ཨན་ཏི་ཐི་པ་རྣམས་ལ་མཚོན་ནའང་། ལྷོ་
ཕྱོགས་ཀྱི་ཅུང་དྲོ་སའི་ས་ཁུལ་དུ་འཚོ་སྡོད་བྱས་ཡོད། ཡིན་ནའང་ཤེས་མི་རྣམས་ལ་མཚོན་ན།
ཁོ་ཚོའི་ལུས་ཕུང་གོམས་ལོབས་སུ་གྱུར་པ་ནི་ཨ་ཧྥེ་རི་ཁའི་རྩྭ་ཐང་ཆེན་མོ་ཡིན་པ་ལས། གངས་
འཁྱགས་འཇིག་རྟེན་གྱི་གླིང་སྣེ་མིན་ནའང་། ཁོ་ཚོས་ཁྱད་མཚར་གྱི་ཐག་གཅོད་བྱེད་ཐབས་ཤེས་
ཐུབ། ཤེས་མིའི་འཚོལ་སྡུད་ཚོ་པ་ཕྱོགས་བཞིར་གནས་སྤོས་ཏེ་གྲང་ངར་ཅུང་ཆེ་བའི་ས་ཁུལ་དུ་
ཐོན་པ་ན་གངས་ལྷམ་བཟོ་ཤེས་པར་མ་ཟད། ཁབ་ཀྱིས་པགས་པ་དང་བལ་འཚེམ་བཟོ་བྱས་ནས་
དྲོད་ཁུག་པའི་གྱོན་ཆས་བཟོས། རྣམ་པ་གསར་པའི་མཚོན་ཆ་དང་ཁྱད་དུ་འཕགས་པའི་རྔོན་
ཐབས་གསར་གཏོད་བྱས་ཏེ། རྒྱང་རིང་བྱང་ཕྱོགས་ཀྱི་གླང་ཆེན་མེང་མ་སོགས་སྲོག་ཆགས་བོངས་
ཆེན་ལ་རྗེས་འདེད་དང་རྔོན་རྒྱག་བྱེད་རྒྱུ་རྟོགས། དྲོད་ཁུག་པའི་གྱོན་གོས་ཡོད་པ་དང་རྔོན་རྒྱག་
ཐབས་ཤེས་གོང་འཕེལ་སོང་བའི་དབང་གིས་ཤེས་མི་རྣམས་རིམ་གྱིས་ཉེན་མཆོང་བྱེད་ཕོད་པར་
གྱུར་ནས་གྲང་འཁྱགས་ས་ཁུལ་དུ་སླེབས། ཁོ་ཚོ་རིམ་གྱིས་བྱང་ཕྱོགས་སུ་གནས་སྤོས་པ་དང་བསྟུན་
ནས་གྱོན་གོས་དང་རྔོན་རྒྱག་ཐབས་ལམ་སོགས་འཚོ་གནས་བྱེད་ཐབས་གཞན་པ་རྣམས་ཀྱང་མུ་ནས་མུ་རུ་གོང་འཕེལ་དུ་སོང་།
ཡིན་ནའང་ཡང་སྙིང་ཅིའི་ཕྱིར་ཁོ་ཚོས་ལུས་ཚེགས་ལ་མི་འཛེམ་པར་རང་མོས་ཀྱིས་རང་
ཉིད་ཞི་པོ་ལི་ཡར་རྒྱང་ཕུད་བཏང་བ་ཡིན་ནམ་ཞེ་ན། ཚོ་པ་འགའ་ཤས་ལ་མཚོན་ན། དམག་
འཁྲུག་གི་རྒྱུ་རྐྱེན་ནམ་མི་གྲངས་ཀྱི་གནོན་ཤུགས། ཡང་ན་རང་བྱུང་གི་གནོད་འཚེའི་དབང་གིས་
ཁོ་ཚོ་བྱང་ཕྱོགས་སུ་མི་སྤོ་ཀ་མེད་བྱུང་བ་ཡིན་སྲིད་ཀྱང་། བྱང་ཕྱོགས་སུ་གནས་སྤོ་བྱས་ནའང་
ཕན་པ་གང་ཡང་མེད་པ་ཞིག་མ་ཡིན་ཏེ། སྲོག་ཆགས་ཀྱི་སྒོ་ང་ལོན་པ་ནི་དགེ་མཚན་གཅིག་ཡིན་པ་དང་།
བྱང་སྣེ་ས་ཁུལ་དུ་གང་སར་ལུས་བོངས་ཆེ་ཞིང་ཤ་ཤེད་བཟང་བའི་རི་དྭགས་ཀྱིས་ཁེངས་
ཡོད་དེ། དཔེར་ན། ཤྭ་བ་མཇིང་དཀར་དང་གླང་ཆེན་མེང་མ་ལྟ་བུ། གླང་ཆེན་མེང་མས་ཤ་མོད་
པོ་འདོན་སྤྲོད་བྱེད་ཐུབ་པར་མ་ཟད། (ས་གནས་དེར་དྲོད་ཚད་ཤིན་ཏུ་དམའ་བས་ཐ་ན་འཁྱགས་
ཤ་བཟོས་ནས་ཕྱིས་སུ་སྤྱོད་ཆོག) བྲོ་བ་ལྡན་པའི་ཚིལ་དང་དྲོ་འཇམ་གྱི་བལ་པགས་ལས་གཞན་
ད་དུང་རིན་ཐང་ཅན་གྱི་བ་སོ་ཡང་འདོན་སྤྲོད་བྱེད་ཐུབ། སོན་ཧར་གྱི་བརྟག་དཔྱད་
མཇུག་འབྲས་ལས་ཤེས་རྟོགས་བྱུང་བ་ལྟར་ན། གླང་ཆེན་མེང་མ་རྔོན་མཁན་གྱི་མི་དེ་དག་ནི་གླིང་
སྣེ་རུ་འཆི་དབུགས་བསྲིང་ཙམ་བྱེད་བཞིན་པའི་ཉམ་ཐག་ཅིག་མིན་པར། དེ་ལས་ལྡོག་སྟེ་བློ་བདེ་
བག་ཕེབས་ངང་འཚོ་བ་སྐྱིད་པོ་རོལ་ནས་བསྡད་ཡོད། དུས་ཚོད་རིམ་གྱིས་ཕར་འདས་པ་དང་
བསྟུན་ནས་ཚོ་པ་འདི་དག་ཀྱང་རྩ་བ་ཚུགས་ཤིང་རྩེ་མོ་རྒྱས་པ་དང་རྒྱུན་ཆད་མེད་པར་རྒྱ་བསྐྱེད་
ཅིང༌། མུ་མཐུད་དུ་གླང་ཆེན་མེང་མ་དང་གླང་རྒོད། བསེ་རུ་དང་ཤྭ་བ་མཇིང་དཀར་རྔོན་པ་རེད།
ཧ་ལམ་སྤྱི་ལོ་སྔོན་གྱི་ལོ14000ཡས་མས་ཙམ་ལ། ཚོ་པ་ཁག་ཅིག་འདི་ལྟར་ཞི་པོ་ལི་ཡའི་བྱང་ཤར་
ནས་ཨ་ལ་སི་ཀར་ཐོན། ཡིན་ནའང་ཁོ་ཚོས་རང་ཉིད་ཀྱིས་འཇིག་རྟེན་གསར་པ་ཞིག་རྙེད་ཟིན་པ་
རྟོགས་མེད་པ་དང་། གླང་ཆེན་མེང་མ་དང་མིའི་རིགས་གང་ལ་མཚོན་ན་ཡང་ཨ་ལ་སི་ཀ་ནི་ཞི་པོ་ལི་ཡ་ས་ཁུལ་ཕར་བསྲིངས་པ་ཙམ་ལས་མ་འདས།
ཆེས་ཐོག་མར་ཨ་ལ་སི་ཀ་དང་ཨ་མེ་རི་ཁའི་ས་ཁུལ་གཞན་དག་བར་འཁྱགས་ཀླུང་གིས་
བར་ཆོད་ཡོད་པས། སྔ་དུས་སུ་མ་མཐའ་ཡང་ཁེར་རྐྱང་གི་ཉེན་བརྟག་པ་རེ་གཉིས་ལྷོ་ཕྱོགས་ས་
ཁུལ་དུ་ཐོན་སྲིད་ཀྱང༌། ཧ་ལམ་སྤྱི་ལོ་སྔོན་གྱི་ལོ12000ཙམ་ལ་གོ་ལ་ཧྲིལ་པོ་ཇེ་དྲོར་སོང་ནས་
འཁྱགས་རོམ་ཞུ་བས། ཅུང་བགྲོད་སླ་བའི་རྒྱུ་ལམ་ཞིག་བྱུང་ཞིང༌། གསར་དུ་བྱུང་བའི་རྒྱུ་ལམ་འདི་
ལ་བརྟེན་ནས་མིའི་རིགས་གཞི་རྒྱ་ཆེན་པོའི་སྒོ་ནས་ལྷོ་ཕྱོགས་སུ་སྤོས་ཏེ་མཐར་མེ་གླིང་གི་སྐམ་ས་
ཆེན་པོར་ཁྱབ། ཁོ་ཚོ་ཆེས་ཐོག་མར་གོམས་པ་ནི་གླིང་སྣེའི་སྲོག་ཆགས་བོངས་ཆེན་རྔོན་པའི་ལ
ཡིན་ཡང་། མི་འགྱངས་པར་ཁོ་ཚོ་གནམ་གཤིས་དང་སྐྱེ་ཁམས་མ་ལག་མི་འདྲ་བ་གང་མང་ཞིག་
ལ་གོམས་པར་གྱུར། ཞི་པོ་ལི་ཡ་ནས་ཐོན་པའི་མིའི་རིགས་ཀྱི་ཕྱི་རབས་པ་རྣམས་དེང་གི་ཨ་རིའི་
ཤར་རྒྱུད་དང་མའེ་སི་སུ་པེར་གཙང་པོའི་ཟུར་གསུམ་གྱི་ན་ཐང་། མོ་ཞི་ཁོའི་བྱེ་ཐང་ལས་གཞན་
ད་དུང་མེ་གླིང་བར་མའི་ཚ་རྒྱུད་ནགས་ཚལ་དུ་གཞིས་ཆགས་ནས་གཏན་སྡོད་བྱས། མི་ལ་ལ་ཡ་
མ་སུན་གཙང་པོའི་འབབ་རྒྱུད་དུ་སོང་ནས་གཏན་སྡོད་བྱས་པ་དང༌། ཡང་མི་ལ་ལ་ཨན་ཏི་སི་
གྲོག་རོང་ངམ་ཡང་ན་ཨ་ཀེན་ཐིན་གྱི་ཕེང་ཕ་སིའི་ཡངས་པའི་རྩྭ་ཐང་དུ་གཏན་སྡོད་བྱས། ལྷག་
པར་དུ་འདི་མཐའ་དག་ལོ་སྟོང་ཕྲག་གཅིག་གཉིས་ཙམ་གྱི་དུས་ཡུན་ཐུང་ངུའི་ནང་བྱུང་བ་ཤ་སྟག་རེད།
ཕྱིས་སུ་སྤྱི་ལོ་སྔོན་གྱི་ལོ10000ལ་མིའི་རིགས་མེ་གླིང་གི་ཆེས་ལྷོ་མཐའི་ཧུ་ཏི་གླིང་ཕྲན
དུ་སླེབས་པ་དང་། ཁོ་ཚོས་མེ་གླིང་དུ་འཕྲལ་རྒོལ་དམག་འཁྲུག་རྒྱག་པ་ནང་བཞིན་
ཐོགས་པ་མེད་པར་གང་སར་སླེབས་ནུས་པའི་ངོས་ནས་ཤེས་མི་ལ་འགྲན་ཟླ་བྲལ་བའི་བློ་རིག་
དང་གོམས་པའི་ནུས་པ་ཁྱད་པར་བ་ཞིག་ཡོད་པ་ར་སྤྲོད་བྱས་ཡོད། འདིའི་ཡར་སྔོན་ལ་སྲོག་
ཆགས་གང་ཡིན་ཡང་གཞི་རྒྱུ་ལ་འཕེལ་འགྱུར་མ་བྱུང་བའི་གནས་བབ་འོག རྒྱུས་མེད་ཀྱི་ཡུལ་དུ་
འདིའི་འདྲའི་མགྱོགས་པོར་གནས་སྤོ་བྱས་པ་གདོད་ནས་མེད་དོ། །
མེ་གླིང་ལ་ལྷགས་པའི་ཤེས་མི་འདི་དག་ནི་བྱམས་དང་སྙིང་རྗེ་བྲལ་བའི་སྲིན་པོ་ཞིག་དང་
མཚུངས་ཤིང་། ཁོ་ཚོ་གར་སོང་གར་བསྡད་ཀུན་ཏུ་ཁྲག་གི་འཁོར་ལོ་བསྐོར་བས། གནོད་པ་ཐེབས་
པའི་ཚེ་སྲོག་བགྲང་གིས་མི་ལངས། ལོ་ངོ14000གོང་རོལ་ལ་མེ་གླིང་གི་སྲོག་ཆགས་ད་ལྟ་ལས་ལྡབ་
འགྱུར་གྱིས་མང་ཞིང་། ཤེས་མི་རྣམས་ཆེས་ཐོག་མར་ཨ་ལ་སི་ཀ་ནས་ལྷོ་ཕྱོགས་སུ་ཆས་སྐབས། ཁ་
ན་ཏའི་བདེ་ཐང་དང་ཨ་རིའི་ནུབ་རྒྱུད་དུ་ཐོན་དུས་ལམ་བར་དུ་གླང་ཆེན་མེང་མ་དང་གླང་རྒོད་
གཉིས་མཐོང་ཐུབ་པ་ལས་གཞན། ད་དུང་དོམ་དང་མཚུངས་པའི་སོ་མི་བརྗེ་བའི་སྲོག་ཆགས། རྟ་
དང་རྔ་མོང་ཁྱུ་དང་ཁྱུ་བྱས་ནས་རྒྱུ་བ། ལུས་བོངས་གཏོས་ཆེ་བའི་སེང་གེ་ལས་གཞན་འདི་དག་
ནང་བཞིན་བོངས་ཆེན་སྲོག་ཆགས་རིགས་བཅུ་ཕྲག་ཁ་ཤས་མཐོང་རྒྱུ་ཡོད་ཀྱང་། ད་ལྟ་འདི་དག་
རྩ་མེད་དུ་གྱུར་འདུག་སྟེ། དཔེར་ན། འཇིགས་སུ་རུང་བའི་མཆེ་བ་རལ་གྲི་ལྟར་ཡོད་པའི་སྟག་དང་
གཞན་ལྗིད་ཚད་ལ་ཏུན8དང་མཐོ་ཚད་ལ་སྨི6ཙམ་ཡོད་པའི་ལུས་བོངས་ཤིན་ཏུ་ཆེ་བའི་འཕྱི་བ་
ལྟ་བུ། མེ་གླིང་ལྷོ་མ་ལ་མཚོན་ན་སྲོག་ཆགས་དེ་བས་ཕུན་སུམ་ཚོགས་པ་ཡོད་དེ། བོངས་ཆེན་འོ་
འཐུང་སྲོག་ཆགས་སྣ་ཚོགས་དང་གོག་འགྲོའི་སྲོག་ཆགས། འདབ་ཆགས་རྣམ་པ་སྣ་ཚོགས་ཡོད་
པས་ངོ་མཚར་བའི་སྲོག་ཆགས་གླིང་ག་ཞིག་ཏུ་སླེབས་པ་དང་ཀུན་ནས་མཚུངས། མེ་གླིང་ཧྲིལ་པོ་
སྔོན་དུས་སུ་འཕེལ་འགྱུར་བྱེད་བཞིན་པའི་དངོས་བརྟག་ཁང་ཆེན་པོ་ཞིག་དང་འདྲ་བར་ཨེ་ཤ་ཡ་
དང་ཨ་ཧྥེ་རི་ཁའི་སྐམ་ས་ཆེན་མོའི་སྟེང་ནས་མཐོང་མ་མྱོང་བའི་སྲོག་ཆགས་དང་རྩི་ཤིང་ཡོད་དོ་
ཅོག་གནས་འདི་ནས་སྐྱེ་འཕེལ་དང་འཚར་ལོངས་བྱུང་ཡོད།
ཡིད་ཕངས་པ་ཞིག་ལ་ཡུན་རིང་མ་འགོར་པར་ཤེས་མི་རྣམས་གནས་འདིར་ལྷགས་ནས་མི་
ལོ་ཉིས་སྟོང་ཙམ་ལས་མ་འདས་པའི་དུས་ཡུན་ཐུང་ངུའི་ནང་དུ། ངོ་མཚར་བའི་སྐྱེ་རིགས་ཕལ་
ཆེ་བ་རྩ་མེད་དུ་བཏང༌། མིག་སྔར་གྱི་ཚོད་དཔག་ལྟར་ན། དུས་ཡུན་ཐུང་ངུ་འདིའི་ཁྲོད་དུ་མེ་
གླིང་བྱང་མར་མ་གཞི་བོངས་ཆེན་སྲོག་ཆགས་འདྲ་མིན་རིགས47ཡོད་པའི་ཁྲོད། རིགས34རྩ་མེད་
དུ་བཏང་ཟིན་པ་དང་། མེ་གླིང་ལྷོ་མར་སྲོག་ཆགས་རིགས60ཡོད་པའི་ཁྲོད་རིགས50རྩ་མེད་དུ་
བཏང་ཟིན་ཏེ། དཔེར་ན། མཆེ་བ་གྲི་ལྟར་རྣོ་བའི་སྟག་ལ་མཚོན་ན། མ་གཞི་ལོ་ངོ་ཁྲི3000ཡན་ལ་
འཚོ་སྡོད་བྱས་མྱོང་ནའང་སྐད་ཅིག་ལ་རྩ་མེད་དུ་སོང་། ད་དུང་ལུས་བོངས་ཆེ་བའི་འཕྱི་བ་དང་
བོངས་ཆེན་སེང་གེ མེ་གླིང་ས་གནས་ཀྱི་རྟ་དང་རྔ་མོང་། ཙིག་སོ་ཅན་གྱི་བོངས་ཆེན་སྲོག་ཆགས
དང་གླང་ཆེན་མེང་མ་སོགས་ཀྱང་རྩ་མེད་དུ་བཏང་། དེ་ལས་གཞན་ད་དུང་ལུས་
བོངས་ཆུང་བའི་འོ་འཐུང་སྲོག་ཆགས་ཀྱི་རིགས་དང་གོག་འགྲོའི་རིགས། འདབ་ཆགས་ཀྱི་རིགས།
ཐ་ན་འབུ་དང་གཞན་རྟེན་སྲིན་འབུ་སོགས་སྲོག་ཆགས་ཁྲི་མ་འབུམ་ཡང་རྩ་མེད་དུ་བཏང༌།
(དཔེར་ན། གླང་ཆེན་མེང་མ་རྩ་མེད་དུ་བཏང་རྗེས་གླང་ཆེན་གྱི་ལུས་ན་ཡོད་པའི་གཏེ་ཁེ་སྣ་ཚོགས་ཀྱང་ལྔ་ལམ་དུ་མི་འགྲོ་ཐབས་མེད་དུ་གྱུར།)
ལོ་ངོ་བཅུ་ཕྲག་ཁ་ཤས་ཀྱི་རིང་ལ། གདོད་མའི་སྐྱེ་དངོས་རིག་པ་བ་དང་སྲོག་ཆགས་གནའ་
དཔྱོད་རིག་པ་བས(སྲོག་ཆགས་ཀྱི་རུས་པར་ཞིབ་འཇུག་བྱེད་མཁན།) མེ་གླིང་ཧྲིལ་པོའི་བདེ་
ཐང་དང་གྲོག་རོང་གང་སར་ཉུལ་ནས་གདོད་མའི་རྔ་མོང་གི་རུས་པའི་འགྱུར་རྡོ་དང་བོངས་ཆེན་
འཕྱི་བའི་རྟུག་པའི་འགྱུར་རྡོ་སོགས་བཙལ། ནམ་རྒྱུན་གསར་རྙེད་བྱུང་རྗེས་རིན་ཐང་བྲལ་བའི་
ནོར་བུ་འདི་དག་ཞིབ་ཚགས་ཀྱིས་ཐུམ་བསྒྲིལ་ཏེ་དངོས་བརྟག་ཁང་དུ་བསྐྱལ་ནས་རུས་པ་རེ་རེ་
དང་རྟུག་པ་རེ་རེའི་འགྱུར་རྡོ་ལ་ཕྲ་ཞིང་ཞིབ་པའི་སྒོ་ནས་ཞིབ་འཇུག་བྱས། (འདི་
ལའང་ཆེད་སྤྱོད་ཐ་སྙད་ཡོད་པ་བསམ་ཡུལ་ལས་འདས་པ་ཞིག་ཨེ་རེད། )ཡང་དང་བསྐྱར་དུ་
དབྱེ་ཞིབ་བགྱིས་པ་ཡོད་དོ་ཅོག་གིས་མཇུག་འབྲས་གཅིག་གསལ་བཤད་བྱས་ཡོང་བ་ནི། མིག་སྔར་
དེང་དུས་དང་ལོ་རབས་ཆེས་ཉེ་བའི་རྟུག་པའི་འགྱུར་རྡོ་དང་རྔ་མོང་གི་རུས་པ་ནི། ཧ་ལམ་མིའི་
རིགས་ཤྭ་འོད་བརྡོལ་བ་ནང་བཞིན་མེ་གླིང་དུ་ལྷགས་པའི་དུས་སྐབས་དེར་ཁེལ་འདུག གོ་སླ་མོས་
བཤད་ན་ཧ་ལམ་སྤྱི་ལོ་སྔོན་གྱི་ལོ12000ནས་སྤྱི་ལོ་སྔོན་གྱི་ལོ9000ལོའི་བར་རེད། ས་གནས་གཅིག་
ཁོ་ན་རུ་ཚན་རིག་པས་དེ་ལས་ཉེ་བའི་རྟུག་པའི་འགྱུར་རྡོ་རྙེད་སོན་བྱུང་། དེ་ནི་ཅ་ལི་པི་རྒྱ་མཚོའི་
གླིང་ཕྲན་འགའ་ཤས་སྟེང་རེད། ལྷག་པར་དུ་ཁུ་པ་གླིང་ཕྲན་དང་ཨེ་སི་ཕ་ཉི་ཨོ་ལ་གླིང་ཕྲན་དུ་འཕྱི་བ་ལ་ལའི་རྟུག་པ་ནི་སྤྱི་ལོ་སྔོན་གྱི་ལོ5000སྐབས་ཀྱི་ཡིན་ཕྱིན། འདི་
ལས་མིའི་རིགས་ཆེས་ཐོག་མར་བདེ་བླག་ངང་ཅ་ལི་པི་རྒྱ་མཚོ་བརྒལ་ན་གླིང་ཕྲན་འདི་གཉིས་ལ་སླེབས་པའི་དུས་ཚོད་ར་སྤྲོད་བྱས་པ་རེད།
དེ་བཞིན་དུ་ཆེད་མཁས་པ་ལ་ལས་ད་དུང་ཤེས་མིའི་ཆེད་དུ་ཁ་གཡོར་ས་བཙལ་ཅི་ཐུབ་
བྱས་ཏེ། འདི་དག་ཐམས་ཅད་གནམ་གཤིས་འཕོ་འགྱུར་གྱི་དབང་གིས(འོན་ཀྱང་ཁོ་ཚོས་གསལ་
བཤད་ཅིག་བྱེད་དགོས་རྒྱུ་ནི། ལྐོག་གྱུར་གྱི་རྒྱུ་རྐྱེན་གང་འདྲ་ཞིག་གི་དབང་གིས་ད་གཟོད་སའི་གོ་
ལའི་ཕྱེད་ནུབ་མའི་གནམ་གཤིས་ཇེ་དྲོར་ཡོང་དུས། ཅ་ལི་པི་རྒྱ་མཚོའི་གླིང་ཚོམ་གྱི་གནམ་གཤིས་
སླར་ཡང་གཏན་འཇགས་ངང་ལོ7000ལ་གནས་ཐུབ་སོང་བ་ཡིན་ནམ། )ཡིན་པར་བསྙད་ཀྱིན་
ཡོད། ཡིན་ནའང་མེ་གླིང་ལ་མཚོན་ནས་བཤད་ན། འདིའི་ཐད་ལ་དངོས་གནས་བདེན་དཔང་
ཁུངས་བཙན་ཡོད་པས། ང་ཚོ་མིའི་རིགས་ཉེས་ཅན་གྱི་གཏེ་བོ་ཡིན་པ་ལ་གཏན་ནས་གཡོལ་
ཐབས་མེད་པ་དང༌། གནམ་གཤིས་འཕོ་འགྱུར་གྱིས་ངན་པར་དཔུང་རོགས་བྱས་པའི་དབང་དུ་
བཏང་ཡང་མིའི་རིགས་དོན་རྐྱེན་འདིའི་བྱེད་གཏེ་གཙོ་བོ་ཡིན་པ་གདོན་མི་ཟའོ། །
ནོ་ཡའི་གྲུ་གཟིངས།
གལ་སྲིད་ང་ཚོས་ཨོ་སི་ཁྲུ་ལི་ཡ་དང་མེ་གླིང་དུ་བྱུང་བའི་སྐྱེ་དངོས་རྩ་མེད་བཏང་བ་ལྷན་དུ་
བསྡོམས་པའི་སྟེང་ཤེས་མིས་ཨེ་ཤ་ཡ་དང་ཨ་ཧྥེ་རི་ཁའི་སྐམ་ས་ཆེན་མོའི་སྟེང་རྒྱ་བསྐྱེད་དུས་ཁྱབ་
རྒྱ་ཆུང་བའི་སྲོག་ཆགས་རྩ་མེད་བཏང་བ(དཔེར་ན། མིའི་རིགས་གཞན་དག་རྩ་མེད་བཏང་ལྟ་
བུ།) བསྣན། དེའི་ཁར་གདོད་མའི་རྔོན་པ་རྣམས་ཀྱིས་མཐའ་འཁོབ་ཀྱི་གླིང་ཕྲན་སྟེང་གི(དཔེར་
ན་ཁུ་པ་ལྟ་བུ།) སྐྱེ་རིགས་རྩ་མེད་བཏང་བ་བསྣན་ཚེ། མཇུག་སྡོམ་ཞིག་ལྷགས་ཡོང་བ་ནི་ཤེས་
མིས་ཐེངས་དང་པོར་མི་སེར་སྤེལ་བ་འདི་ནི་སྲོག་ཆགས་ཀྱི་རིགས་མཐའ་དག་ལ་ཐེབས་པའི་ཆེས་
ཁྱབ་ཆེ་ཞིང་ཆེས་མགྱོགས་པའི་སྐྱེ་ཁམས་གོད་ཆགས་ཤིག་རེད། འདིའི་ནང་གནོད་པ་ཐེབས་ཚད་
ཆེས་ཆེ་བ་གཙོ་བོ་ལུས་བོངས་ཆེ་ཞིང་བལ་སྤུ་སོབ་སོབ་ཏུ་ཡོད་པའི་སྲོག་ཆགས་ཀྱི་རིགས་རེད།
མྱོང་རྟོགས་གསར་བརྗེ་བྱུང་བའི་དུས་སྐབས་ལ་སའི་གོ་ལའི་སྟེང་ལྗིད་ཚད་ལ་སྤྱི་རྒྱ50ཡན་ཡོད་
པའི་འོ་འཐུང་སྲོག་ཆགས་ཧ་ལམ་རིགས200ཡོད། ཡིན་ནའང་ཞིང་ལས་གསར་བརྗེའི་དུས་སྐབས་
སུ་རིགས100མ་གཏོགས་ལྷག་མེད། ཡང་གཅིག་བཤད་ན་མིའི་རིགས་ཀྱིས་འཁོར་ལོ་དང་ཡི་གེ
ལྕགས་ཆས་གསར་གཏོད་མ་བྱས་གོང་ལ། ཤེས་མིས་གོ་ལ་ཧྲིལ་པོའི་བོངས་ཆེན་སྲོག་ཆགས་ཀྱི་རིགས་ཕྱེད་ཙམ་རྩ་མེད་དུ་བཏང་།
ཞིང་ལས་གསར་བརྗེའི་རྗེས་ལ་འདི་ལྟ་བུའི་སྐྱེ་ཁམས་གོད་ཆགས་ཆུང་ཆུང་ད་དུང་ཐེངས་
གང་མང་ལ་བྱུང་ཞིང༌། གླིང་ཕྲན་རེ་རེའི་སྟེང་ནས་སྔོག་འདོན་བྱས་པའི་གནའ་དཔྱོད་དཔང་
དངོས་ལས་ཤེས་རྟོགས་བྱུང་བ་ནི། སྐྱོ་གར་ཞིག་ཡང་དང་བསྐྱར་དུ་འཁྲབ་པ་མཐོང་ཡོང༌། ཟློས་
གར་འདིའི་འཁྲབ་ཚན་དང་པོའི་ནང་སྣ་མང་ཕུན་སུམ་ཚོགས་པའི་བོངས་ཆེན་སྲོག་ཆགས་ཀྱི་
ཚོགས་ལས་མིའི་རིགས་ཀྱི་རྐང་རྗེས་ཙམ་ཡང་མེད། འཁྲབ་ཚན་གཉིས་པའི་ནང་ང་ཚོ་མིའི་རིགས་
ཀྱི་རུས་པ་ཞིག་དང་མདུང་རྩེ་ཞིག་གམ་རྫ་ཆག་ཅིག་མཐོང་བ་འདིས་ང་ཚོ་ཤེས་མི་དག་གནས་
འདིར་སླེབས་མྱོང་བ་མཚོན། འཁྲབ་གཞུང་གི་བྱུང་རིམ་འཕྲལ་མ་ཉིད་དུ་འཁྲབ་ཚན་གསུམ་པར་
ཐོན་ཞིང་། གར་སྟེགས་སྟེང་དུ་མིའི་རིགས་ཀྱི་སྐྱེས་པ་དང་བུད་མེད་མ་གཏོགས་བོངས་ཆེན་སྲོག་
ཆགས་མང་ཆེ་བ་དང་སྲོག་ཆགས་ཆུང་ངུ་གང་མང་ཞིག་སྨྲ་བ་མེད་པར་གར་སོང་ཆ་མེད་དུ་གྱུར།
ཨ་ཧྥེ་རི་ཁ་ཤར་མའི་སྐམ་ས་ཆེན་མོར་བར་ཐག་ཧ་ལམ་སྤྱི་ལེ400ཡོད་པའི་མཚམས་སུ་གླིང་
ཕྲན་ཆེན་པོ་ཞིག་ཡོད་དེ། དེའི་མིང་ལ་མ་ཏ་ཀ་སི་ཁར་ཟེར་ཞིང་། གནས་འདིར་
མིང་དུ་གྲགས་པའི་དཔེ་མཚོན་ཞིག་ཡོད་པ་ནི། གླིང་ཕྲན་སྟེང་གི་སྐྱེ་རིགས་ལ་ལོ་ངོ་ཁྲི་བརྒྱ་
ཕྲག་དུ་མར་ཁ་ཕྲལ་བཏང་བའི་དབང་གིས་ཐུན་མོང་མ་ཡིན་པའི་སྣང་ཚུལ་ཞིག་མངོན་ཡོད་
དེ། དཔེར་ན། བྱ་མ་གླང་ལ་མཚོན་ན། མཐོ་ཚད་ལ་སྨི3དང་ལྗིད་ཚད་ལ་ཏུན་ཕྱེད་ཙམ་ཡོད་
ལ། གཤོག་པ་ཡོད་ཀྱང་འཕུར་མི་ནུས། འདི་ནི་འཛམ་གླིང་གི་ཆེས་ཆེ་བའི་འདབ་ཆགས་ཀྱི་རིགས་
ཡིན། དེ་ལས་གཞན་ད་དུང་བོངས་ཆེན་ཝ་སྤྲེལ་ལ་མཚོན་ན། དེ་ཡང་འཛམ་གླིང་གི་ཆེས་ཆེ་བའི་
བློ་ལྡན་རིགས་ཀྱི་སྲོག་ཆགས་རེད། ཡིན་ནའང་ཧ་ལམ་ལོ་ངོ1500གོང་རོལ་ལ། བྱ་མ་གླང་དང་
བོངས་ཆེན་ཝ་སྤྲེལ་ལས་གཞན་མ་ཏ་ཀ་སི་ཁར་གླིང་ཕྲན་སྟེང་གི་བོངས་ཆེན་སྲོག་ཆགས་ཕལ་ཆེ་
བ་ནམ་མཁའི་འཇའ་བཞིན་གློ་བུར་གར་སོང་ཆ་མེད་དུ་གྱུར། མ་གཞི་འདི་ཡང་མིའི་རིགས་ཐོག་
མར་མ་ཏ་ཀ་སི་ཁར་ལྷགས་པའི་དུས་ལ་ཁེལ་འདུག་གོ །
ཞི་བདེ་རྒྱ་མཚོ་ཆེན་པོ་ནས་ཧ་ལམ་སྤྱི་ལོ་སྔོན་གྱི་ལོ1500ནས་བཟུང་སྐྱེ་རིགས་རྩ་མེད་
གཏོང་བའི་ཚ་རླབས་ཤིག་འཕྱུར་མགོ་བརྩམས། སྐབས་དེར་ཀྲུང་གོ་ཐའེ་ཝན་ནས་ཐོན་པའི་ཕོ་
ལི་ཉི་ཞི་ཡའི་མི་རྣམས་སོ་ལོ་མོན་གླིང་ཚོམ་དང་ཧྥེ་ཅི། ཁ་ལི་ཏོ་ཉི་ཡ་གསར་པ་སོགས་ལ་གནས་སྤོ་བྱེད་མགོ་བརྩམས་པས།
དངོས་བརྒྱུད་གང་རུང་ནས་འདབ་ཆགས་ཀྱི་རིགས་དང་འབུ་སྦྲང་། དུང་དཀར་བུ་ཁྲིད་ལ་སོགས་
པའི་སྐྱེ་རིགས་ཁྲི་སྟོང་མང་པོ་རྩ་མེད་དུ་བཏང་། དུས་དེ་ནས་བཟུང་སྟེ་སྐྱེ་དངོས་རྩ་མེད་གཏོང་
བའི་ཚ་རླབས་དེ་སླར་ཡང་རིམ་གྱིས་ཤར་ཕྱོགས་དང་ལྷོ་ཕྱོགས། བྱང་ཕྱོགས་ལ་མཆེད་དེ། ཞི་བདེ་
རྒྱ་མཚོའི་དབུས་ཁུལ་ན་གནས་པའི་ཐུན་མོང་མ་ཡིན་པའི་སྲོག་ཆགས་ཁྱུ་མང་པོ་དམར་གསོད་
བཏང་ཞིང་། གནོད་པ་ཐེབས་པའི་ས་ཁུལ་ནང་ས་མོ་ཡ་དང་ཏོང་ཅ་(སྤྱི་ལོ་སྔོན་གྱི1200 ལོ།)མཱ་ཁེ་ས་སི་གླིང་ཚོམ་(སྤྱི་ལོ1ལོ)ཧྥུ་ཧུ་ཅེ་གླིང་ཕྲན་
དང་ཁའོ་ཁི་གླིང་ཚོམ། ཞ་ཝེ་དབྱི(སྤྱི་ལོ500ལོ)འདུས་ཡོད་ལ། མཐར་ནེའུ་ཙི་ལན་ལ( སྤྱི་ལོ1200ལོ) སླེབས།
ནུབ་ཀྱི་རྒྱ་མཚོ་ཆེན་མོ་དང་ཧིན་རྡུ་རྒྱ་མཚོ་ཆེན་མོ། བྱང་གི་འཁྱགས་རོམ་རྒྱ་མཚོ། 
ས་དབུས་རྒྱ་མཚོའི་སྐར་ཚོགས་ས་ལ་བཀྲམ་འདྲའི་གླིང་ཕྲན་སྟོང་ཕྲག་ཡོད་པ་ཧ་ལམ་གཅིག་ཀྱང་ཐར་མ་
ཐུབ་པར་ཡོངས་རྫོགས་ལ་གོང་གསལ་ནང་བཞིན་སྐྱེ་ཁམས་གོད་ཆགས་ཚབས་ཆེན་བྱུང་བ་དང་།
ཐ་ན་རྒྱ་ཁྱོན་ཆེས་ཆུང་བའི་གླིང་ཕྲན་སྟེང་དུའང་གནའ་དཔྱོད་ཆེད་མཁས་པས་གནའ་བོའི་དུས་
སུ་འདབ་ཆགས་ཀྱི་རིགས་དང་འབུ་སྦྲང་། དུང་དཀར་བུ་ཁྲིད་སོགས་གནས་དེར་དུས་རབས་གང་
མང་ཞིག་ལ་འཚོ་སྡོད་བྱས་མྱོངས་པ་ཤེས་རྟོགས་བྱུང༌། འོན་ཀྱང་མིའི་རིགས་ཐེངས་དང་པོར་
དེར་སླེབས་མ་ཐག་སྲོག་ཆགས་དེ་དག་རྩ་མེད་དུ་གྱུར། རྒྱང་རིང་མཐའ་འཁོབ་ན་ཡོད་པའི་གླིང་
ཕྲན་ཉུང་ཤས་ཤིག་མིའི་རིགས་ཀྱིས་དེང་དུས་རྙེད་པའི་དབང་གིས་ད་གཟོད་གླིང་ཕྲན་སྟེང་གི་
སྲོག་ཆགས་ཀྱི་ཁྱུ་སྔར་བཞིན་གནས་ཡོད། འདིའི་ཐད་ལ་མ་དཔེ་ཤིན་ཏུ་གྲགས་ཆེ་བ་ཞིག་ཡོད་དེ།
དེ་ནི་ཅ་ལ་ཕ་ཀོ་གླིང་ཚོམ་ཡིན་ཞིང་། དུས་རབས19པའི་ཡར་སྔོན་ལ་མིའི་
རིགས་ཀྱི་རྐང་རྗེས་གནས་དེར་བརྒྱབ་མ་མྱོང་བས། གནས་དེའི་ཐུན་མོང་མ་ཡིན་པའི་སྲོག་ཆགས་
ཀྱི་རིགས་སྔར་བཞིན་གནས་ཡོད། དཔེར་ན། གླིང་ཚོམ་དེའི་སྟེང་གི་བོངས་ཆེན་རུས་སྦལ་ཡང་
གནའ་བོའི་དབྱི་མ་དོམ་ནང་བཞིན་མིའི་རིགས་ལ་འཇིགས་སྣང་སྤུ་ཙམ་ཡང་མེད་དོ། །
ཐེངས་དང་པོར་སྲོག་ཆགས་མང་པོ་རྩ་མེད་བཏང་བའི་ཚ་རླབས་ཤིག་འཕྱུར་དོན་ནི་རྔོན་
པའི་འཚོ་གནས་རྒྱ་སྐྱེད་ཆེད་ཡིན་ཞིང་། དེར་མཐུད་ནས་ཐེངས་གཉིས་པར་སྲོག་ཆགས་རྩ་མེད་
གཏོང་བའི་ཚ་རླབས་ཤིག་འཕྱུར་དོན་ནི་ཞིང་བའི་འཚོ་གནས་རྒྱ་སྐྱེད་ཆེད་རེད། བསླབ་བྱ་འདི་
དག་ལས་ང་ཚོར་ད་ལྟའི་ཐེངས་གསུམ་པར་སྲོག་ཆགས་རྩ་མེད་གཏོང་བའི་ཚ་རླབས་འཕྱུར་བའི་
ཐད་ལ་ལྟ་ཚུལ་གལ་ཆེན་ཞིག་བསྩལ་ཡོད། དེ་ནི་བཟོ་ལས་ལས་སྒོའི་དབང་གིས་སྐྱེ་རིགས་མང་པོ་
རྩ་མེད་བཏང་བ་དེ་རེད། ཁོར་སྲུང་པ་ལ་ལས་ང་ཚོའི་མེས་པོ་ཚོ་ནམ་རྒྱུན་རང་བྱུང་ཁམས་དང་
འཆམ་མཐུན་མཉམ་གནས་བྱས་ཡོད་ཅེས་སྨྲ་སྲིད་མོད། འོན་ཀྱང་དེར་དངོས་གནས་ཡིད་ཆེས་བྱ་
རྒྱུ་མེད། རྒྱུ་མཚན་ནི་བཟོ་ལས་གསར་བརྗེའི་ཡར་སྔོན་ལ་རྩི་ཤིང་དང་སྲོག་ཆགས་གང་མང་རྩ་
མེད་དུ་གཏོང་བའི་གཏེ་བོ་ནི་མིའི་རིགས་ཀྱི་མེས་པོ་ཡིན་པས། མིའི་རིགས་སྐྱེ་དངོས་རིག་པའི་ལོ་
རྒྱུས་ཐོག་སྐྱེ་རིགས་ཀུན་གྱི་སྲོག་ལ་ཉེན་ཁ་བཟོ་བའི་སྐྱེ་རིགས་ཉེན་ཁ་ཅན་གྱི་ཁྲི་སྟེང་དུ་འཛེགས་ཡོད་ཅེས་བཤད་ནའང་མི་ཆོག་པ་མེད་དོ། །
གལ་སྲིད་མི་དེ་ལས་མང་པོ་ཞིག་གིས་གོད་ཆགས་ཐེངས་གཉིས་བྱུང་ནས་སྲོག་ཆགས་རྩ་
མེད་བཏང་བའི་གནས་ཚུལ་ལ་རྒྱུས་ལོན་ཕྱོགས་རེ་བ་ཞིག་ཡོད་ཚེ། ད་ལྟ་རང་ཉིད་སྲོག་ཆགས་
རྩ་མེད་གཏོང་ཐེངས་གསུམ་པའི་ནང་ཡོད་ནའང་འདི་ལྟར་སེམས་ཁྲལ་གང་ཡང་མེད་པར་སྡོད་
མི་སྲིད། གལ་ཏེ་ང་ཚོས་རང་ཉིད་ཀྱིས་སྐྱེ་རིགས་ག་ཚོད་རྩ་མེད་དུ་བཏང་ཟིན་པ་ཤེས་ཡོད་ཚེ།
ཧུར་ཐག་འབད་ཐག་གིས་ད་ལྟའི་ཤུལ་ལུས་སྐྱེ་རིགས་འདི་དག་ལ་སྔར་ལས་སྲུང་སྐྱོང་བྱེད་སྲིད་
པ་དང་། དེ་བཞིན་དུ་རྒྱ་མཚོ་གླིང་ན་གནས་པའི་བོངས་ཆེན་སྲོག་ཆགས་དག་ལ་མཚོན་ན་དེ་
ལས་སྲུང་སྐྱོང་བྱ་དགོས་ཤིང་། སྐམ་སའི་བོངས་ཆེན་སྲོག་ཆགས་དང་བསྡུར་ན། རྒྱ་མཚོའི་ནང་གི་
བོངས་ཆེན་སྲོག་ཆགས་ལ་མྱོང་རྟོགས་གསར་བརྗེ་དང་ཞིང་ལས་གསར་བརྗེས་ཤུགས་རྐྱེན་ཐེབས་
ཚད་ལྟོས་བཅས་ཀྱི་ཅུང་ཆུང་ཡང་། འབག་བཙོག་དང་རྒྱ་མཚོའི་ཐོན་ཁུངས་ཚད་བརྒལ་གྱིས་
བསྔོགས་འདོན་བྱས་པའི་དབང་གིས་རྒྱ་མཚོའི་ནང་གི་སྐྱེ་དངོས་གང་མང་ཞིག་ད་ལྟ་སྟོངས་ལ་
ཉེ། གནད་དོན་འདི་མུ་མཐུད་དུ་འདི་ལྟར་སོང་ཚེ། མི་འགྱངས་པར་ཆུ་སྲིན་དང་གཏུམ་ཉ། ཝེ་ཉ།
མཚོ་ཕག་རྣམས་ཀྱང་གོང་གི་དབྱི་མ་དོམ་དང་འཕྱི་བ། གླང་ཆེན་མེང་མ་ནང་བཞིན་སྟོངས་པའི་
ལམ་དུ་འཇུག་ངེས་ལ། འཛམ་གླིང་གི་བོངས་ཆེན་སྲོག་ཆགས་མཐའ་དག་གི་ངོས་ནས་བཤད་ན།
ཐེངས་འདིར་བརྡོལ་པའི་མིའི་རིགས་ཀྱི་ཆུ་ལོག་ཆེན་པོའི་ཁྲོད་གསོན་ཡོད་པ་ནི་མིའི་རིགས་ཁོ་ན་
པ་གཞན་ད་དུང་ནོ་ཡའི་གྲུ་གཟིངས་སུ་སྡོད་ཐུབ་ཀྱང༌། མིའི་རིགས་ཀྱི་ཟས་སྡེར་ནང་གི་ཁ་ཟས་
སུ་གྱུར་པའི་ཁྱིམ་བྱ་དང་སྒོ་ཕྱུགས་ལས་ལྷག་མི་སྲིད་དོ། །

སྡེ་ཚན་གཉིས་པ།
ཞིང་ལས་གསར་བརྗེ།

ས་བཅད་ལྔ་པ།
ལོ་རྒྱུས་ཐོག་ཆེས་ཆེ་བའི་བསླུ་བྲིད།

མིའི་རིགས་ཡ་ཐོག་གདོད་མའི་དུས་སུ་ལོ་ངོ་ཁྲི250དུས་ཡུན་ནང་དུ་འཚོལ་སྡུད་དང་རྔོན་
རྒྱག་ལ་བརྟེན་ནས་འཚོ་བ་རོལ་བ་ལས། རྩི་ཤིང་སྲོག་ཆགས་ཀྱི་འཚར་སྐྱེ་ལ་ཁ་ལོ་བསྒྱུར་བའི་
དམིགས་བསལ་གྱི་ནུས་པ་གང་ཡང་མེད། འགྲེང་མི་དང་བཟོ་མི། ནེ་ཨན་ཏི་ཐི་པ་སོགས་ཀྱིས་
ཀྱང་ཤིང་འབྲས་འཚོལ་སྡུད་བྱེད་པ་དང་རི་སྐྱེས་སྲོག་ཆགས་རྔོན་ཤེས་མོད། ཤིང་འབྲས་ལྗོན་པ་
གང་དུ་སྐྱེ་སྲིད་པ་དང་ལུག་གིས་ས་ཆ་གང་གི་རྩྭ་བཟའ་འོས་པ། ཡང་ན་ཁྲོམ་གང་དང་མ་མོ་
གང་གཉིས་སྡེབ་དགོས་པ་སོགས་ལ་ཁ་ཡ་བྱེད་མི་སྲིད། ཤེས་མི་རྣམས་ཨ་ཧྥེ་རི་ཁ་ཤར་མ་ནས་
ཡོ་རོབ་དང་ཨེ་ཤ་ཡ། མཐར་ཨོ་སི་ཁྲུ་ལི་ཡ་དང་མེ་གླིང་སོགས་ལ་རིམ་གྱིས་སླེབས་པ་དང༌། ཁོ་
ཚོ་ས་ཆ་གང་ལ་སླེབས་ནའང༌། སྔར་བཞིན་རི་སྐྱེས་རྩི་ཤིང་དང་སྲོག་ཆགས་ལ་བརྟེན་ནས་འཚོ་
བཞིན་མཆིས། གལ་ཏེ་མིག་སྔར་གྱི་འཚོ་བ་སྐྱེལ་ཐབས་འདིས་ལྟོ་བ་འགྲང་ཞིང༌། སྤྱི་ཚོགས་སྒྲིག་
གཞི་དང་ཆོས་ལུགས་དད་མོས། ཆབ་སྲིད་གནས་ཚུལ་སོགས་ཀྱང་ཕུན་སུམ་ཚོགས་པ་ཡིན་ཚེ།
ད་དུང་གཞན་ཞིག་བྱེད་པའི་དགོས་པ་ཅི་ཡོད།
འདི་མཐའ་དག་ཧ་ལམ་ལོ་ཁྲི་གཅིག་གི་གོང་རོལ་ཏུ་གཞི་ནས་འགྱུར་བ་བྱུང་སྟེ། མིའི་རིགས་
ཀྱིས་སེམས་ཤུགས་ཡོད་རྒུ་རྩལ་དུ་སྤྲུགས་ནས་རྩི་ཤིང་དང་སྲོག་ཆགས་ཀྱི་ཚེ་སྲོག་ལ་ཁ་ལོ་བསྒྱུར་
ཅིང༌། ཉི་མ་ཤར་བ་ནས་ཉི་མ་ནུབ་རག་བར་དུ་སེམས་གཅིག་ལུས་གཅིག་གིས་ས་བོན་འདེབས་
པ་དང་ཆུ་གཏོང་བ། ཡུར་མ་ཡུར་བ། ལུག་འཚོ་བ་སོགས་བྱས་ཚེ། དེ་ལས་ལྷག་པའི་ཤིང་ཏོག་དང་
འབྲུ་རིགས། ཤ་རིགས་མང་པོ་འཐོབ་ཐུབ་པར་འདོད་ཀྱིན་ཡོད། འདི་ནི་མིའི་རིགས་ཀྱི་འཚོ་བ་
སྐྱེལ་སྟངས་ཐད་ཀྱི་གསར་བརྗེ་ཞིག་སྟེ་ཞིང་ལས་གསར་བརྗེ་ཞེས་པ་ཡིན་ནོ།
འཚོལ་སྡུད་འཚོ་བ་ནས་ཞིང་ལས་ལ་བསྒྱུར་བཀོད་བྱེད་མགོ་བརྩམས་པའི་དུས་ཚོད་ནི་ཧ་
ལམ་སྤྱི་ལོ་སྔོན་གྱི་ལོ9500ནས་སྤྱི་ལོ་སྔོན་གྱི་ལོ8500ཡས་མས་ཤིག་ཡིན་ཞིང་། ཐོག་མའི་འབྱུང་
ཁུངས་ནི་ཐུར་ཁེའི་ཤར་ལྷོའི་རྒྱུད་དང་དབྱི་རན་གྱི་ནུབ་རྒྱུད། ས་དབུས་རྒྱ་མཚོའི་ཤར་རྒྱུད་ཀྱི་
སྒང་གཤོང་ས་ཁུལ་ཡིན་པ་དང་། བསྒྱུར་བཀོད་འདི་ཆེས་ཐོག་མར་འགྲོས་ཤིན་ཏུ་དལ་ཞིང་ས་
ཁུལ་ཡང་མང་པོ་མེད། གྲོ་དང་ར་མ་གཉིས་ལོ་ཏོག་དང་སྒོ་ཕྱུགས་ལ་འདུལ་སྦྱོང་བྱས་པའི་དུས་
ཚོད་ནི་ཧ་ལམ་སྤྱི་ལོ་སྔོན་གྱི་ལོ9000ཡས་མས་ཤིག་ཡིན་པ་དང༌། སྲན་མ་དང་སྲན་ལེབ་ཕལ་ཆེར་
སྤྱི་ལོ་སྔོན་གྱི་ལོ8000ཡས་མས་ལ་འདུལ་སྦྱོང་བྱས། སྐྱུ་རུའི་ཤིང་ནི་སྤྱི་ལོ་སྔོན་གྱི་ལོ5000ཡས་མས་
ལ་འདུལ་སྦྱོང་བྱས་ཤིང་། རྟ་ནི་སྤྱི་ལོ་སྔོན་གྱི་ལོ4000ལ་འདུལ་སྦྱོང་བྱས། རྒུན་འབྲུམ་ནི་སྤྱི་ལོ་སྔོན་
གྱི3500ལོར་འདུལ་སྦྱོང་བྱས། རྔ་མོང་དང་མུའུ་ཧྲུའུ་སོགས་རྩི་ཤིང་སྲོག་ཆགས་འདུལ་
སྦྱོང་བྱས་པའི་དུས་ཚོད་ལ་ཆ་བཞག་ན་དེ་བས་ཀྱང་འཕྱི་བ་རེད། གང་ལྟར་ཀྱང་སྤྱི་ལོ་སྔོན་གྱི་
ལོ3500ལ་སླེབས་དུས། འདུལ་གསོ་བྱེད་པའི་ཚ་རླབས་གཙོ་བོ་དེ་མཇུག་བསྒྲིལ་བ་དང་། ད་ལྟའི་
དུས་འདིར་ཡང་མིའི་རིགས་ལ་སྔོན་ཐོན་གྱི་ཚན་རྩལ་རྣམ་པ་སྣ་ཚོགས་ཡོད་ཀྱང་། ཟས་རིགས་
ལས90%འབྱུང་ཁུངས་སྔར་བཞིན་མིའི་རིགས་ཀྱི་མེས་པོ་ཚོས་སྤྱི་ལོ་སྔོན་གྱི་ལོ9500ནས་སྤྱི་ལོ་
སྔོན་གྱི་ལོ3500ཡས་མས་ལ་འདུལ་སྦྱོང་བྱས་པའི་རྩི་ཤིང་དང་སྲོག་ཆགས་ཏེ། གྲོ་དང་འབྲས། མ་
རྨོས་ལོ་ཏོག ཞོག་ཁོག ཁྲེ། སོ་བ་སོགས་ལས་མ་འདས། འདས་པའི་ལོ2000ནང་རོལ་ལ་མིའི་རིགས་
ཀྱིས་གླེང་རིན་ཡོད་པའི་རྩི་ཤིང་དང་སྲོག་ཆགས་གང་ཡང་འདུལ་སྦྱོང་བྱེད་ཐུབ་མེད་ཀྱང་། མི་ལ་
ད་ལྟ་ད་དུང་ཡང་ཡ་ཐོག་གདོད་མའི་རྔོན་པའི་བསམ་པ་ལས་གཞན་གདོད་མའི་དུས་སྐབས་ཀྱི་
ཞིང་པའི་གྲོད་པ་མཆིས་ཞེས་བཤད་ཆོག
སྔོན་ཆད་ཆེད་མཁས་པས་ཞིང་ལས་ནི་དབུས་ཤར་ས་ཁུལ་ནས་བྱུང་རྗེས། རིམ་གྱིས་གོ་ལ་
ཧྲིལ་པོར་མཆེད་པར་བསྙད་མོད། འོན་ཀྱང་ད་ལྟའི་ཞིང་ལས་ནི་དུས་མཉམ་དུ་ས་ཁུལ་སོ་སོ་ནས་
རང་རྐྱ་ཐུབ་པར་རྩ་བ་ཚུགས་ཤིང་རྩེ་མོ་རྒྱས་པའི་འབྲས་བུ་ཡིན་པ་ལས། དབུས་ཤར་ས་ཁུལ་གྱི་
ཞིང་པས་གོ་ལ་ཡོངས་ཀྱི་ཡུལ་གྲུ་སོ་སོར་སྤེལ་བར་མི་འདོད། མེ་གླིང་དབུས་མའི་མི་རྣམས་ཀྱིས་
མ་རྨོས་ལོ་ཏོག་དང་སྲན་མའི་རིགས་འདུལ་སྦྱོང་བྱས་ཤིང་། དབུས་ཤར་ས་ཁུལ་གྱི་མི་རྣམས་ཀྱིས་
གྲོ་དང་སྲན་མ་འདུལ་སྦྱོང་བྱ་རྒྱུ་ལས་རྟོགས་མེད། མེ་གླིང་ལྷོ་མའི་མི་རྣམས་ཀྱིས་ཅི་འདྲ་བྱས་ནས་
ཞོག་ཁོག་འདེབས་འཛུགས་བྱེད་དགོས་པ་དང་རྔ་མ་ལུག འདུལ་གསོ་བྱེད་དགོས་པ་
ཤེས་ཡོད་ནའང་། མོ་ཞི་ཁོ་དང་ཡང་ན་ས་དབུས་རྒྱ་མཚོའི་ཤར་རྒྱུད་དུ་དོན་དག་གང་ཞིག་ལྷགས་
པ་ཡང་རྟོགས་མེད། ཀྲུང་གོ་པས་ཆེས་ཐོག་མར་འདུལ་སྦྱོང་བྱས་པ་ནི་འབྲས་དང་ཁྲེ། ཕག་བཅས་
རེད། མེ་གླིང་བྱང་མའི་ཆེས་ཐོག་མའི་ཞིང་པས་ནགས་ཚལ་དུ་གང་སར་སོང་ནས་ནན་ཀྭ་འཚོལ་
མ་འདོད་པར་རང་གིས་འདེབས་འཛུགས་བྱེད་མགོ་བརྩམས། ཞིན་ཅིས་ནའེ་ཡས་བུར་ཤིང་དང་
ངང་ལག་འདུལ་སྦྱོང་བྱས་པ་དང༌། ཧྥེ་གླིང་ནུབ་མའི་ཞིང་པས་ཀྱང་ཁྲེ་དང་ཧྥེ་གླིང་གི་འབྲས། ཁྲེ་
རྒོད། གྲོ་འདུལ་སྦྱོང་བྱེད་ཚུལ་རྟོགས། ཆེས་སྔ་བའི་ས་ཁུལ་འདི་དག་བརྒྱུད་ནས་ཞིང་ལས་ཕྱོགས་
བཞིར་སྤེལ་མགོ་བརྩམས། ཕྱིས་སུ་དུས་རབས་དང་པོ་ལ་སླེབས་དུས། འཛམ་གླིང་གི་ས་ཁུལ་མང་ཤས་ཀྱི་མི་ཕལ་ཆེ་བས་ཞིང་ལས་གཉེར་བཞིན་ཡོད།
དེས་ན་ཞིང་ལས་གསར་བརྗེ་དབུས་ཤར་ས་ཁུལ་དང་ཀྲུང་གོ མེ་གླིང་དབུས་མ་ནས་བྱུང་བ་
ལས། ཨོ་སི་ཁྲུ་ལི་ཡ་དང་ཨ་ལ་སི་ཁར། ཡང་ན་ཧྥེ་གླིང་ལྷོ་མ་ནས་ཅིའི་ཕྱིར་མ་བྱུང་བ་ཡིན་ནམ་ཞེ་
ན། དེའི་རྒྱུ་མཚན་ཤེས་སླ་སྟེ། དོན་ལ་རྩི་ཤིང་དང་སྲོག་ཆགས་མང་ཆེ་ཤོས་ཤིག་འདུལ་སྦྱོང་བྱེད་
ཐབས་མེད་པ་དང་། ཤེས་མིས་བྲོ་བ་ཅན་གྱི་བེ་ཤ་རྐོ་ཤེས་ཤིང་བ་སྤུ་སོབ་སོབ་ཏུ་ཡོད་པའི་གླང་
ཆེན་མེང་མ་རྔོན་ཤེས་ན་ཡང་། སྨར་སྲིན་ལ་ཁ་ལོ་བསྒྱུར་དཀའ་བ་དང་བོངས་ཆེན་སྲོག་ཆགས་
གཏུམ་དྲག་ཆེ་བའི་དབང་གིས་རང་ཉིད་ཀྱིས་འདེབས་འཛུགས་སམ་འདུལ་སྦྱོང་བྱེད་རྒྱུ་ནི་དེ་
བས་ཀྱང་ཁག་པོ་རེད། ང་ཚོའི་གདོད་མའི་མེས་པོ་ཚོས་རྔོན་རྒྱག་དང་འཚོལ་སྡུད་བྱས་པའི་སྐྱེ་
རིགས་ཁྲི་སྟོང་མང་པོའི་ཁྲོད་ཞིང་ཕྱུགས་ལ་སྤྱོད་རུང་བའི་རིགས་ཉུང་ཤས་ཤིག་མ་གཏོགས་མེད་
ལ། སྐྱེ་རིགས་ཉུང་ཤས་འདི་ཡང་ངེས་གཏན་བྱས་པའི་ས་ཁུལ་དུ་མ་གཏོགས་འཚོ་གནས་བྱེད་མི་
བཏུབ་པས། དེ་བཞིན་དུ་ས་ཁུལ་འདི་དག་ཞིང་ལས་གསར་བརྗེའི་འབྱུང་གནས་སུ་གྱུར།
སྔོན་ཆད་མཁས་དབང་ལ་ལས་ཞིང་ལས་གསར་བརྗེ་ནི་མིའི་རིགས་ཀྱི་མཆོང་བསྐྱོད་ཆེན་
པོ་ཞིག་ཡིན་ཞིང་། མིའི་རིགས་ཀྱི་ཀླད་ཤུགས་ཀྱིས་སྐུལ་འདེད་བཏང་བའི་ཡར་ཐོན་གྱི་གྲུབ་
འབྲས་ཡིན་པར་བསྙད་ལ། ཁོ་ཚོས་བཤད་པ་ལྟར་ན་མིའི་རིགས་ཉིན་རེ་ལས་ཉིན་རེར་སྤྱང་གྲུང་
ལྡན་པར་གྱུར་ནས་རང་བྱུང་ཁམས་ཀྱི་གསང་བ་བརྟོལ་ཞིང༌། དེ་ནས་ལུག་འདུལ་སྦྱོང་དང་གྲོ་
འདེབས་འཛུགས་ཐུབ་པར་གྱུར། དོན་དག་འདི་དག་བདེ་བླག་ངང་ལེགས་འགྲུབ་བྱུང་རྗེས། མིའི་
རིགས་ཀྱིས་དགའ་དགའ་སྤྲོ་སྤྲོའི་ངང་ནས་སྔ་མའི་རྔོན་པའི་དཀའ་ཁག་དང་ཉེན་ཁ། ཐབས་ཆག་
གི་འཚོ་བ་རྒྱབ་ཏུ་བསྐྱུར་ནས་གཏན་འཇགས་ངང་སྤྲོ་སྐྱིད་དང་བཀྲེས་ལྟོགས་ཀྱི་མནར་གཅོད་
མེད་པའི་འཚོ་བ་ལོངས་སུ་སྤྱད་པར་སྨྲ།
གཏམ་རྒྱུད་འདི་ནི་འཕྲུལ་སྣང་ཁོ་ན་ཙམ་ལས་མ་འདས་ཏེ། མིའི་རིགས་ཉིན་རེ་ལས་ཉིན་
རེར་སྤྱང་གྲུང་ལྡན་པར་ར་སྤྲོད་ནུས་པའི་བདེན་དཔང་གང་ཡང་མེད་ལ། དེ་སྔ་ཞིང་ལས་གསར་
བརྗེའི་གོང་རོལ་ཏུ་རྔོན་པ་ཚོས་རང་བྱུང་ཁམས་རང་གི་ལག་མཐིལ་དུ་བླངས་འདྲའི་ཆ་རྒྱུས་
ཡོད། གང་ལྟར་འཚོ་ཐབས་ཀྱི་ཆེད་དུ་ཁོ་ཚོས་རང་གིས་བརྔོན་པའི་སྲོག་ཆགས་དང་འཚོལ་སྡུད་
བྱས་པའི་བཟའ་ཆས་ལ་རྒྱུས་ལོན་མི་བྱེད་རང་བྱེད་དུ་ཆགས་ཡོད། ཞིང་ལས་གསར་བརྗེ་ལས་
བྱུང་བ་ནི་བག་ཡངས་ཀྱིས་འཚོ་བ་གསར་པ་ལྟ་ཞོག དེ་ལས་ལྡོག་སྟེ་ཞིང་པ་རྣམས་ལ་རྔོན་པ་
ལས་ཀྱང་དཀའ་སྡུག་དང་བློ་ཡིད་ཚིམ་ཐབས་མེད་པའི་འཚོ་བ་སྐྱེལ་དུ་བཅུག རྔོན་པའི་འཚོ་བ་
ནི་དོན་དངོས་སུ་སྣ་མང་ཕུན་སུམ་ཚོགས་པ་ཞིག་ཡིན་ཞིང་། བཀྲེས་ལྟོགས་དང་ནད་ཡམས་ཀྱིས་
འཇིགས་པ་ཡང་ཤིན་ཏུ་དཀོན། ཞིང་ལས་གསར་བརྗེ་ཡིས་དངོས་གནས་མིའི་རིགས་ཀྱི་བཟའ་
ཆས་ཀྱི་བསྡོམས་གྲངས་འཕར་བར་བྱས་ཀྱང་གྲངས་འབོར་མང་བ་དེས་བཟའ་རྒྱུ་སྔོན་ལས་བཟང་
བ་དང་འཚོ་བ་སྔར་བས་བག་ཡངས་ཡིན་པ་མཚོན་མི་ནུས། དེ་ལས་ལྡོག་སྟེ་མི་གྲངས་ལྡབ་འགྱུར་
གྱིས་འཕར་དུ་བཅུག་པར་མ་ཟད། ད་དུང་གོ་གནས་མཐོ་ཞིང་འཚོ་བ་སྐྱིད་པ་དང་། ལང་ཤོར་ཅན་
གྱི་མི་སྐོར་ཞིག་ཐོན་པར་བྱས། སྤྱིའི་ཆ་ནས་བཤད་ན། ཞིང་པའི་ལས་ཀ་རྔོན་པ་ལས་ཀྱང་དཀའ་
ངལ་ཆེ་བར་མ་ཟད། ད་དུང་བཟའ་བཏུང་ཡང་དེ་ལས་ངན་ངོན་ཐབས་སྡུག་ཅིག་ཏུ་སྣང་། དེར་
བརྟེན་ཞིང་ལས་གསར་བརྗེ་ནི་ལོ་རྒྱུས་ཐོག་ཆེས་ཆེ་བའི་བསླུ་བྲིད་ཅིག་རེད།
དེས་ན་འགན་འདི་ཡང་སྙིང་སུས་འཁུར་དགོས་ཤེ་ན། འདིའི་རྒྱབ་ལོགས་ཀྱི་གཏེ་བོ་ནི་རྒྱལ་
པོ་དང་ཡེ་ཤུའི་ཆོས་དཔོན་མིན་ལ། ཁེ་པ་ཡང་མིན། མ་གཞིའི་དོགས་ཡོད་ཉེས་ཅན་གཙོ་བོ་ནི་
གྲངས་འབོར་ཤིན་ཏུ་ཉུང་བའི་རྩི་ཤིང་གི་རིགས་དེ་དག་སྟེ། དཔེར་ན། གྲོ་དང་འབྲས། ཞོག་ཁོག་
སོགས་རེད། མིའི་རིགས་ཀྱི་བསམ་པར་རང་ཉིད་ཀྱིས་རྩི་ཤིང་འདུལ་སྦྱོང་བྱས་སོང་སྙམ་གྱིན་ཡོད་
ཀྱང་། དོན་དངོས་སུ་རྩི་ཤིང་གིས་ཤེས་མི་དབང་དུ་བསྡུས་པ་རང་རེད་འདུག
གལ་སྲིད་ང་ཚོས་འབྲུ་རིགས་གྲོ་ཡི་ངོས་ཐད་ནས་ཞིང་ལས་གསར་བརྗེའི་དོན་དག་འདིར་
གཞིགས་ན། ལོ་ཁྲི1ཡར་སྔོན་ལ་གྲོ་ནི་རྩྭ་ལྡུམ་བགྲང་ལས་འདས་པའི་ཁྲོད་ཀྱི་རིགས་ཤིག་ལས་
མ་འདས་ཤིང་། དེའང་དབུས་ཤར་གྱི་ས་ཁུལ་ཆུང་ངུ་ཞིག་ན་མ་གཏོགས་མེད། ཡིན་ནའང་ལོ་ངོ་
ཁྲི1གི་ཡུན་ལ་གྲོ་འཛམ་གླིང་གི་ཡུལ་གྲུ་སོ་སོར་ཁྱབ། འཚོ་གནས་དང་སྐྱེ་འཕེལ་ནི་ཆེས་གཞི་རྩའི་
འཕེལ་འགྱུར་གྱི་ཚད་གཞིར་ངེས་པས། ཚད་གཞི་འདིར་གཞིགས་ན་གྲོ་ནི་སའི་གོ་ལའི་ལོ་རྒྱུས་སུ་
རྒྱལ་ཁ་ཆེ་ཤོས་འཐོབ་མཁན་གྱི་སྐྱེ་དངོས་དེ་རེད། མེ་གླིང་བྱང་མའི་ཐང་གཤོངས་ཆེན་མོར་ཆ་
མཚོན་ན། ལོ་ངོ་ཁྲི1སྔོན་ལ་གྲོ་ཡི་གྲིབ་མ་ཙམ་ཡང་མེད་མོད། དེང་དུས་སྤྱི་ལེ་བརྒྱ་ཕྲག་དུ་མའི་
ནང་དུ་གྲོ་ཁོ་ན་ལས་རྩི་ཤིང་གཞན་གང་ཡང་མི་མཐོང་། འཛམ་གླིང་ཧྲིལ་པོའི་གྲོ་ཞིང་གི་རྒྱ་ཁྱོན་
ལ་ཁྱོན་བསྡོམས་སྤྱི་ལེ་གྲུ་བཞི་མ་ས་ཡ་གཉིས་འབུམ་གཉིས་དང་ཁྲི་ལྔ་ཙམ་ཡོད་པས། དེ་ནི་ཧ་
ལམ་དབྱིན་ཇི་རྒྱལ་ཁབ་ཀྱི་ལྡབ10ཙམ་ཡིན། རིན་ཐང་མེད་པའི་གྲོ་རིགས་རྩྭ་ལྡུམ་འདི་ཅི་ལྟར་ག་ས་གང་དུ་ཁྱབ་པ་ཡིན་ནམ་ཞེ་ན།
གྲོ་ཡི་མན་ངག་ནི་མིའི་རིགས་ལ་དབང་བསྒྱུར་ནས་བཀོལ་སྤྱོད་བྱེད་དུ་བཅུག་པ་དེ་
རེད། ལོ་ཁྲི1གི་གོང་དུ་ཤེས་མིའི་སྤྲ་རིགས་འདི་ཡིས་རྔོན་རྒྱག་དང་འཚོལ་སྡུད་ལ་བརྟེན་ནས་ཧ་
ཅང་སྤྲོ་སྣང་ལྡན་པའི་འཚོ་བ་རོལ་ཡང༌། ཕྱིས་སུ་ནུས་ཤུགས་གང་ཡོད་བཏོན་ནས་གྲོ་འདེབས་
འཛུགས་བྱས། དུས་ཕྱིས་ཀྱི་ལོ་སྟོང་ཕྲག་དུ་མའི་རིང་ལ། མིའི་རིགས་ཀྱིས་འཛམ་གླིང་གི་ཡུལ་གྲུ་
སོ་སོ་ནས་གྲོ་འདེབས་མགོ་བརྩམས་ཤིང་། ཞོགས་པ་ནས་ས་སྲོད་བར་དོན་དག་འདི་ཁོ་ནས་ཆེད་
དུ་དུས་འདའ་བར་བྱེད། གྲོ་འདེབས་རྒྱུ་ནི་ལས་སླ་མོ་ཞིག་གཏན་ནས་མིན་ཞིང༌། སྙོར་སྐྱོང་བྱེད་
དུས་ཕྱོགས་གང་ཐད་ནས་དཀའ་ངལ་ལ་འཕྲད་སྲིད་དེ། གཅིག་ནས་གྲོ་ནི་རྡོ་ལ་མི་དགའ་བས་
མི་རྣམས་ཀྱིས་ཞིང་ནང་གི་རྡོ་ཐམས་ཅད་བསལ་ནས་རྐེད་པ་དང་སྒལ་པ་གཟེར། གཉིས་ནས་གྲོ་
ནི་རྩི་ཤིང་གཞན་དང་བར་སྟོང་། ཆུ། བཅུད་ཆ་མཉམ་སྤྱོད་བྱེད་རྒྱུར་མི་དགའ་བར་བརྟེན་ཞིང་
པ་རྣམས་ཀྱིས་ཚ་གདུང་འོག་ཉིན་གང་པོར་ཡུར་མ་ཡུར་བཞིན་པ་མཐོང་ཐུབ། གསུམ་ནས་གྲོ་ལ་
ནད་ཕོག་སླ་བས་མི་རྣམས་ཀྱིས་གནོད་འབུ་སེལ་ནས་ནད་སྔོན་འགོག་བྱེད་དགོས། བཞི་ནས་གྲོ་
ཡིས་ཆ་ག་པ་དང་རི་བོང་སོགས་ལས་རང་སྲུང་བྱེད་མི་ནུས་པས་ཞིང་པ་རྣམས་ཀྱིས་ངེས་པར་དུ་
ལྟ་སྲུང་བྱེད་དགོས། གཞན་གྲོ་སྐོམ་སླ་བས་མིའི་རིགས་ཀྱིས་རྫ་ཆུ་དང་ཆུ་ཕྲན་ས་ཐག་རིང་པོ་ནས་
དྲངས་ཏེ་གྲོ་ཡི་སྐོམ་པ་སེལ་དགོས་ཤིང༌། ད་དུང་གྲོ་ལྟོགས་ཀྱང་སླ་བས་མི་རྣམས་ཀྱིས་ཐ་ན་སྲོག་
ཆགས་ཀྱི་རྟུག་པ་བསྡུ་ཉར་བྱས་ནས་གྲོ་ཞིང་ནང་གི་ལུད་བྱེད་ཀྱིན་ཡོད།
ཤེས་མིའི་ལུས་པོ་འཕེལ་འགྱུར་བྱུང་བ་ནི་ལས་ཀ་འདི་དག་གཉེར་བའི་ཆེད་དུ་མིན་ཏེ། ཁོ་
ཚོ་སིལ་སྡོང་མགོ་རུ་འཛེགས་པ་དང་རི་དྭགས་གཉན་བདའ་བ་ལ་གོམས་ཡོད་པ་ལས། རྐེད་
པ་སྒུར་ནས་རྡོ་བསལ་བ་དང་ཆུ་འཁུར་བ་སོགས་ལ་གོམས་མེད། མིའི་རིགས་ཀྱི་སྒལ་ཚིགས་
དང་པུས་མོ། སྐེ། རྐང་མཐིལ་སོགས་ཀྱིས་དཀའ་ལས་ཚད་མེད་མྱོང་དགོས་བྱུང༌། གནའ་བོའི་
རུས་པར་ཞིབ་འཇུག་བྱས་པ་ལས་ཤེས་གསལ་ལྟར་ན། མིའི་རིགས་ཞིང་ལས་དུས་རབས་ལ་
སླེབས་པ་ནས་བཟུང་ནད་རིགས་སྣ་ཚོགས་བྱུང་ཡོད་དེ། དཔེར་ན། སྒལ་ཚིགས་མཁར་མཚམས་
འབུར་བ་དང་གྲུམ་ནད། རླིག་རླུགས་ལྟ་བུ། དེ་ལས་གཞན་གསར་དུ་ཐོན་པའི་ཞིང་ལས་བྱེད་
སྒོར་དུས་ཚོད་མང་པོ་བེད་སྤྱོད་དགོས་ཕྱིར། མིའི་རིགས་གྲོ་ཞིང་གམ་དུ་གཏན་སྡོད་མི་བྱེད་
ཀ་མེད་དུ་གྱུར། འདིས་མིའི་རིགས་ཀྱི་འཚོ་བ་སྐྱེལ་སྟངས་ལ་རྩ་བའི་ཆ་ནས་འགྱུར་ལྡོག་བཏང་
བས། དོན་དངོས་སུ་ང་ཚོས་འབྲུ་རིགས་གྲོ་འདུལ་སྦྱོང་བྱས་པ་མ་ཡིན་པར། དེ་ལས་ལྡོག་སྟེ་
གྲོ་ཡིས་ང་ཚོ་འདུལ་སྦྱོང་བྱས་པ་རེད། “འདུལ་སྦྱོང”ཞེས་པའི་ཐ་སྙད་འདི་ནི་ལ་
ཏིང་ཡི་གེ “domus” ལས་ཟུར་ཆག་པ་དང་། དེ་ནི “ཁང་པ” ཡི་དོན་རེད། ཡིན་ནའང་ད་
ལྟ་ཁང་པའི་ནང་དུ་བཅུག་པ་ནི་གྲོ་མ་ཡིན་པར་དེ་ལས་ལྡོག་སྟེ་ང་ཚོ་ཤེས་མི་རང་ཡིན་ནོ། །
དེས་ན་གྲོ་ཡིས་ཇི་ལྟར་བྱས་ནས་ད་གཟོད་ཤེས་མི་ལ་སྔོན་གྱི་འཚོ་བ་བཟང་པོ་དོར་ནས་
ཡ་ང་བའི་འཚོ་བ་སྐྱེལ་སྟངས་འདི་དང་ལེན་བྱེད་དུ་བཅུག་པ་ཡིན་ནམ། དེའི་རིན་དོད་ལ་ཅི་
ཞིག་སྤྲད་ཡོད་དམ་ཞེ་ན། ཤེས་མིའི་བཟའ་བཏུང་ཐད་ནས་བཤད་ན་ཡང་དོན་གྱིས་ཇེ་ལེགས་
སུ་གང་ཡང་སོང་མེད། ཤེས་དགོས་རྒྱུ་ཞིག་ལ་མིའི་རིགས་ནི་མ་གཞི་འདྲེས་ཟན་བཟའ་བའི་
སྤྲ་རིགས་ཡིན་པས། ཁ་ཟས་སུ་ཟས་རིགས་རྣམ་པ་སྣ་ཚོགས་བཟའ་བར་ངེས། ཞིང་ལས་གསར་
བརྗེའི་ཡར་སྔོན་ལ་འབྲུ་རིགས་ནི་མིའི་རིགས་ཀྱི་ཟས་རིགས་སྣ་མང་ཁྲོད་ཀྱི་ཟས་སྣ་གཅིག་ལས་
མ་འདས་ཤིང་། འབྲུ་རིགས་རྨང་གཞིར་བྱས་པའི་ཟས་རིགས་ཀྱི་ནང་དུ་གཏེར་རྒྱུ་དང་འཚོ་རྒྱུ་
འདུས་ཚད་དཀོན་ཞིང་འཇུ་མི་སླ་བར་མ་ཟད། ད་དུང་སོ་དང་རྙིལ་ལ་ཡང་གནོད་པ་ཆེན་པོ་བཟོས་ཡོང་།
གྲོ་ཡི་དཔལ་འབྱོར་བདེ་འཇགས་ཐད་ལའང་ཁག་ཐེག་བྱེད་དཀའ་སྟེ། ཡ་ཐོག་གི་རྔོན་པ་
དང་བསྡུར་ན་ཞིང་པའི་འཚོ་བ་ལ་འགན་སྲུང་བྱེད་ཁག་པོ་རེད། ཡ་ཐོག་གི་རྔོན་པ་རྣམས་ལ་
མཚོན་ན་ཟས་རིགས་སྣ་ཁ་བཅུ་ཕྲག་ཁ་ཤས་ལ་བརྟེན་ཆོག་ཅིང་། འབྲུ་རིགས་གསོག་འཇོག་བྱས་
མེད་པའི་དབང་དུ་བཏང་ན་ཡང༌། ལོ་ཉེས་ལ་འཕྲད་ཚེ་ལྟོགས་ཤི་ཐེབས་པར་སེམས་ཁྲལ་བྱེད་
མི་དགོས། སྐྱེ་རིགས་ཆེ་གེ་མོ་ཞིག་ཉུང་དུ་སོང་ན་ཡང་སྐྱེ་རིགས་གཞན་དག་མང་ཙམ་བསྡུ་ཉར་
དང་རི་དྭགས་མང་ཙམ་བརྔོན་ཆོག ཡིན་ནའང་ཉེ་བའི་བར་དུ་ཞིང་ལས་སྤྱི་ཚོགས་སུ་སྔར་བཞིན་
འདུལ་སྦྱོང་བྱས་པའི་རྩི་ཤིང་ཉུང་ཤས་ཤིག་ལ་བརྟེན་ནས་འཚོ་བ་དང༌། ས་ཁུལ་མང་པོ་ཞིག་
ཏུ་ཐ་ན་གཙོ་ཟས་སྣ་གཅིག་མ་གཏོགས་མེད་དེ། དཔེར་ན། གྲོ་དང་ཞོག་ཁོག འབྲས་ལྟ་བུ། དེར་
བརྟེན་གལ་སྲིད་ཆུ་དཀོན་པ་དང་ཆ་ག་པས་གནོད་འཚེ་ཐེབས་པའམ་ཡང་ན་སྨར་སྲིན་འགོས་ཚེ།
ཞིང་པ་ཁྲི་སྟོང་མང་པོ་འཆི་སྲིད།
དེ་ནས་མིའི་རིགས་ཀྱི་དྲག་ཤུགས་ལ་མཚོན་ནས་བཤད་ན། གྲོ་ཡིས་མི་ལུས་བདེ་འཇགས་ལ་
ཡང་ཁག་ཐེག་བྱེད་མི་ནུས། ཞིང་ལས་དུས་སྐབས་སྔ་མའི་ཞིང་པའི་གཤིས་ཀ་ཡང་སྔོན་གྱི་རྔོན་པ་
ལས་གཤིས་འཇམ་མིན་ཞིང་ཐ་ན་དེ་བས་དམུ་རྒོད་ཡིན་སྲིད། གང་ལྟར་ཀྱང་ད་ལྟ་ཁོ་ཚོའི་སྒེར་
གྱི་རྒྱུ་ནོར་མང་དུ་ཕྱིན་པར་མ་ཟད། ད་དུང་ས་ཞིང་ཡོད་ཚེ་ད་གཟོད་རྨོ་འདེབས་བྱས་ཆོག་ལ།
གལ་ཏེ་ཉེ་འགྲམ་གྱི་མི་ཞིག་གིས་ས་ཞིང་འཕྲོག་སོང་ན། ལྟོ་རྒྱབ་འཛོམས་པའི་ལྷ་ཡུལ་ནས་བཀྲེས་
ལྟོགས་ཀྱི་དམྱལ་ཁམས་སུ་ལྷུང་འགྲོ། དེར་བརྟེན་ས་ཞིང་གི་གནད་དོན་འདི་ལ་ཕན་ཚུན་བར་
འོས་མེད་འགྲིག་ཐབས་བྱེད་ས་ཞིག་གདོད་ནས་མེད། གལ་ཏེ་འཚོལ་སྡུད་པའི་ཚོ་པ་ཞིག་དགྲ་བོ་
སྟོབས་ཆེན་ཞིག་དང་འཕྲད་པའི་དབང་དུ་བཏང་ན། ཕྱིར་འཐེན་བྱེད་པའམ་ཁྱིམ་གཞིས་སྤར་ཚེ་
གནད་དོན་ཐག་གཅོད་བྱེད་ཐུབ། དེའི་བརྒྱུད་རིམ་ཁྲོད་དུ་དཀའ་ངལ་དང་ཉེན་ཁ་ལྷགས་སྲིད་
ན་ཡང༌། གང་ལྟར་ལུགས་དང་མཐུན་པའི་བྱེད་ཐབས་ཤིག་རེད། གལ་སྲིད་ཞིང་པ་རྣམས་དགྲ་
བོ་སྟོབས་ཆེན་ཞིག་ལ་འཕྲད་ཚེ། ཕྱིར་འཐེན་བྱས་ན་ས་ཞིང་དང་ཁང་པ། བང་བའི་ནང་གི་འབྲུ་
རིགས་སོགས་རྒྱུ་ནོར་མཐའ་དག་འདོར་དགོས་ལ། སྐབས་མང་པོ་ཞིག་ལ་མུ་གེས་འཆི་བ་ལས་
ལམ་གཞན་མེད་པས། ཞིང་པས་རྒྱུན་པར་ས་ཞིང་སྲུང་ཆེད་ཕྱོགས་གཉིས་ཀས་ཁྱོད་ཤི་ང་གསོན་བྱེད་ཀྱིན་ཡོད།
མིའི་རིགས་རིག་པ་དང་གནའ་དཔྱོད་རིག་པའི་ཞིབ་འཇུག་ལས་མངོན་པ་ལྟར་ན། གཞི་རྩའི་
གྲོང་སྡེ་དང་ཚོ་པའི་ཆབ་སྲིད་སྒྲིག་གཞི་ཁོ་ན་ལས་མེད་པའི་ཞིང་ལས་སྤྱི་ཚོགས་སུ། མིའི་རིགས་
དྲག་ཤུགས་དབང་གིས་ཚེ་སྲོག་རྐྱེན་ལམ་དུ་ཤོར་ཚད་ཀྱིས15%ཟིན་ཞིང་། དེ་ལས་སྐྱེས་པ་
ཚུན་བར་གྱི་དྲག་ཤུགས་ལས་འདས་ཚད་ཀྱིས25%ཟིན། དེང་གི་ཞིན་ཀི་ནེ་ཡ་རུ་ད་དུང་ཏ་ནེ དང་ཨིན་ཀ ཞེས་པའི་ཞིང་ལས་སྤྱི་ཚོགས་ཀྱི་ཚོ་པ་གཉིས་སུ། དྲག་ཤུགས་དབང་
གིས་སྐྱེས་པ་ཤི་ཚད་ཀྱི་བརྒྱ་ཆའི་བསྡུར་གྲངས་སོ་སོ་ནི30%དང35%རེད། ཨེ་ཁྭ་ཏོར་གྱི་ཝ་ར་ནེ ཡི་མི་ལ་མཚོན་ན།
ལས་འདས་པར་བཤད། སྤྱི་ཚོགས་སྒྲིག་གཞི་འཐུས་ཚང་གོང་འཕེལ་དུ་ཕྱིན་ཏེ། གྲོང་ཁྱེར་དང་
རྒྱལ་པོའི་ཁབ། རྒྱལ་ཁབ་སོགས་བྱུང་བས། མིའི་རིགས་ཀྱི་དྲག་ཤུགས་ལ་ཡང་ཚོད་འཛིན་ཐུབ་པ་
བྱུང་། ཡིན་ནའང་གཏོས་ཆེ་ཞིང་ནུས་ཕྱོད་ལྡན་པའི་ཆབ་སྲིད་ཀྱི་སྒྲིག་གཞི་འདི་ནི་ལོ་ངོ་སྟོང་ཕྲག་
དུ་མའི་དུས་ཡུན་སྤྱད་ནས་ད་གཟོད་ཚུགས་པ་རེད།
ཞིང་གྲོང་གི་འཚོ་བས་ཞིང་པ་མི་རབས་དང་པོ་རྣམས་ལ་དངོས་གནས་ངེས་པ་དོན་གྱི་ཁེ་
ཕན་འབའ་ཞིག་བསྐྲུན་ཡོད་དེ། དཔེར་ན། གཅན་གཟན་གྱིས་གནོད་འཚེ་བྱེད་པ་དང་ཆར་རླུང་
གིས་གཙེས་པ་སོགས་ལ་སེམས་ཁྲལ་བྱེད་མི་དགོས་མོད། སྤྱིར་བཏང་གི་མི་ཕལ་པ་ཞིག་ལ་མཚོན་
ས་གནས་དགེ་མཚན་ལས་སྐྱོན་ཆ་མང་སྲིད། དེང་རབས་སྤྱི་ཚོགས་སུ་འབྱོར་པ་ལྡན་ཞིང་
ཐོན་ཁུངས་དང་མི་འབོར་མང་བའི་དབང་གིས་ང་ཚོས་སྐྱོན་གང་དུ་ཡོད་པ་རྟོགས་དཀའ་ཡང་།
འབྱོར་བ་དང་བདེ་འཇགས་ཡོད་དོ་ཅོག་ཞིང་ལས་གསར་བརྗེའི་རྨང་གཞིའི་སྟེང་དུ་བསྐྲུན་ཡོད་
པས། ང་ཚོས་ཞིང་ལས་གསར་བརྗེ་ནི་ངོ་མཚར་བའི་ཡར་ཐོན་ཞིག་ཡིན་པར་རློམ་གྱིན་ཡོད། ཡིན་
ནའང་ང་ཚོས་ད་ལྟའི་ལྟ་ཚུལ་ཁོ་ན་སྤྱད་ནས་ལོ་ངོ་སྟོང་ཕྲག་དུ་མའི་ལོ་རྒྱུས་ལ་ལྟ་ག་ལ་རུང་།
དེ་ལས་འཐུས་ཚབ་ཏུ་རུང་བའི་འདོད་ཚུལ་ཞིག་ནི། སྤྱི་ལོ་དུས་རབས་དང་པོའི་སྐབས་ཀྱི་ཧན་
རྒྱལ་རབས་ཀྱི་བུ་མོ་ལོ་གསུམ་ཅན་ཞིག་ཁྱིམ་གྱི་ལོ་ཏོག་ལ་ཐན་པ་བྱུང་ནས་འདས་པའི་དབང་དུ་
བཏང་ན། མོས་ང་བཀྲེས་ལྟོགས་དབང་གིས་ཤི་དགོས་རུང་། ལོ་སྟོང་ཕྲག་གཉིས་ཀྱི་རྗེས་སུ་མིའི་
རིགས་ལ་འཛད་མཐའ་མེད་པའི་བཟའ་བཏུང་ཡོད་ལ། དྲོད་སྙོམས་ཆས་སྤྲད་པའི་ཁང་པ་ཡག་
ཤོས་ནང་དུའང་སྡོད་ཐུབ་པས། ང་ཤི་དགོས་རུང་འགྱོད་པ་མེད་ཅེས་བཤད་སྲིད་དམ།
འཚོ་བཅུད་མ་འདང་བའི་ཧན་རྒྱལ་རབས་ཀྱི་བུ་མོ་དེའམ་ཡང་ན་ཞིང་པ་ཐམས་ཅད་
ལ་མཚོན་ན། གྲོ་ཡིས་དོན་ངོ་མར་ཁོ་ཚོ་ལ་ཅི་ཞིག་སྦྱིན་ཡོད་དམ། ཡང་མི་སྒེར་ཞིག་གི་ཆ་ནས་
བཤད་ན། གྲོ་ཡིས་གླེང་ཆོག་པ་གང་ཡང་སྦྱིན་མེད་ལ། མིའི་རིགས་སྤྱིའི་ངོས་ཐད་ནས་བཤད་ན།
གྲོ་ཡིས་ཤུགས་རྐྱེན་ཟབ་མོ་ཐེབས་ཡོད་པ་དང་། གྲོ་བཏབ་ན་ས་ཞིང་ལེབ་མོ་རེས་ཟ་མ་འབོར་
ཆེན་འདོན་སྤྲོད་བྱེད་ནུས་པས། ཤེས་མིའི་གྲངས་འབོར་ཡང་འཕར་བ་རེད། ཧ་ལམ་སྤྱི་ལོ་སྔོན་གྱི་
ལོ13000ཙམ་ལ། མིའི་རིགས་ད་དུང་རྔོན་རྒྱག་འཚོལ་སྡུད་ལ་བརྟེན་ནས་འཚོ་དུས་སུ། ཕ་ལི་སི་
ཐན་གྱི་ཇེ་རི་ཁོ་ཞེས་པའི་ས་ཁུལ་དུ། ཧ་ལམ་ཁོངས་མི་བརྒྱ་ལྷག་ཡོད་པའི་ཚོ་པ་ཞིག་
གི་ཁ་སོས་པར་མ་ཟད། ད་དུང་མི་རྣམས་ལྟོས་བཅས་ཀྱིས་ལུས་པོ་ཅུང་ཐང་ཞིང་འཚོ་བཅུད་ཀྱིས་
འདང་ཡོད། ཕྱིས་སུ་སྤྱི་ལོ་སྔོན་གྱི་ལོ8500དུས་ལ་སླེབས་དུས། རི་སྐྱེས་རྩི་ཤིང་ཡོད་ས་མཐའ་དག་
གྲོ་ཡི་རྣང་མར་བསྒྱུར་བས། ས་ཁུལ་འདིས་བར་སྐབས་དེར་མི་སྟོང་ཕྲག་ཡས་མས་ཡོད་པའི་གྲོང་
སྡེ་ཞིག་གསོ་ཐུབ་མོད། མི་གྲངས་མང་དྲགས་པའི་རྐྱེན་གྱིས་ནད་ཡམས་ཁྱབ་པ་དང་འཚོ་བཅུད་
མ་ལྡང་བའི་སྣང་ཚུལ་སྔོན་དང་བསྡུར་ན་ཚབས་ཆེན་དུ་ཕྱིན་པ་རེད།
གལ་ཏེ་སྐྱེ་རིགས་ཤིག་བདེ་བླག་ངང་རིམ་འགྱུར་བྱུང་ཡོད་མིན་ལ་ཞིབ་བསྡུར་བྱ་དགོས་
ཚེ། དཔྱད་གཅོད་ཚད་གཞི་ནི་གང་དེའི་དུང་དབྱིབསDNAའཛམ་གླིང་དུ་འདྲ་བཤུས་བྱས་པའི་
མང་ཉུང་ལ་རག་ལས་ཤིང་། འདི་ཡང་དངུལ་ལོར་གྱི་གོ་དོན་དང་ཤིན་ཏུ་མཚུངས་ཏེ། དཔེར་ན།
གལ་ཏེ་ད་ལྟའི་སྤྱི་གཉེར་ཁང་ག་གེ་མོ་ཞིག་ལེགས་མིན་བཤད་དུས། ང་ཚོས་དེའི་ཁྲོམ་རའི་རིན་
གོང་ག་ཚོད་ཡོད་པར་གཞིགས་པ་ལས། ལས་བཟོ་པ་རྣམས་ཀྱི་སེམས་པ་སྐྱིད་མི་སྐྱིད་ལ་གཞིགས་
མི་སྲིད། དེ་བཞིན་དུ་སྐྱེ་རིགས་ཤིག་རིམ་འགྱུར་ཐུབ་ཡོད་མིན་ལ་ཉམས་ཞིབ་བྱེད་དུས་ཀྱང༌། སྐྱེ་
རིགས་ཀྱིDNAའཛམ་གླིང་དུ་འདྲ་བཤུས་བྱས་པའི་གྲངས་འབོར་ལ་གཞིགས་པ་རེད། གལ་སྲིད་
འཛམ་གླིང་ན་སྐྱེ་རིགས་ག་གེ་མོ་ཞིག་གིDNAའདྲ་བཤུས་བྱས་མེད་ཚེ། སྐྱེ་རིགས་དེ་སྟོངས་སོང་བ་
མཚོན་ལ། དཔེ་དེ་བཞིན་དུ་སྤྱི་གཉེར་ཁང་ལ་སྒོར་མོ་མེད་པར་ཧ་ལོག་པ་དང་ཀུན་ནས་མཚུངས།
ཡིན་ནའང་གལ་སྲིད་སྐྱེ་རིགས་ག་གེ་མོའིDNAཡི་འདྲ་བཤུས་མང་པོ་ཞིག་འཛམ་གླིང་དུ་ཡོད་
ཚེ། སྐྱེ་རིགས་འདི་བདེ་བླག་ངང་འཕེལ་འགྱུར་བྱུང་ནས་ཕུན་སུམ་ཚོགས་པ་མཚོན། ཟུར་འདི་
ནས་བཤད་ན། DNAའདྲ་བཤུས་བྱས་པ1000ནི་ནམ་ཡང100ལས་ལྷག འདི་ནི་ཏག་ཏག་ཞིང་ལས་
གསར་བརྗེའི་ངོ་བོ་རྣལ་མ་སྟེ། མི་སྔར་ལས་མང་པོ་ཞིག་དེ་བས་ཐབས་ཆག་ངང་འཚོ་རུ་བཅུག
འོན་ཀྱང་མི་སྒེར་ཞིག་ལ་མཚོན་ན། ཅིའི་ཕྱིར་འཕེལ་འགྱུར་གྱི་གནད་དོན་འདིར་དོ་སྣང་བྱ་
དགོས་སམ། གལ་སྲིད་མི་ལ་ལས་འཛམ་གླིང་གི་ཤེས་མིའི་རྒྱུད་རྒྱུའི་ཚོགས་པ་ཇེ་མང་དུ་གཏོང་
ཆེད། ཁྱོད་ཀྱིས་རང་ཉིད་ཀྱི་འཚོ་བའི་ཆུ་ཚད་ཇེ་ཞན་ལ་གཏོང་རྒྱུར་ཁྱོད་རང་འཐད་པ་ཡིན་སྲིད་
དམ་ཞེ་ན། གྲོས་ཆོད་འདིར་འཐད་པ་བྱུང་མཁན་མི་གཅིག་ཀྱང་ཡོད་མི་སྲིད། མདོར་ན་ཞིང་ལས་
གསར་བརྗེ་ནི་གཡོ་སྒྱུའི་འོབས་དོང་ཞིག་ལས་མ་འདས་སོ། །
རྒྱས་སྤྲོས་འཚོ་བའི་བསླུ་བྲིད།
ཞིང་ལས་ནི་སྐད་ཅིག་མར་དར་རྒྱས་བྱུང་བ་ཞིག་མ་ཡིན་པར་ལོ་ངོ་ཁྲི་སྟོང་མང་པོའི་དུས་
ཡུན་ལ་བྱུང་བ་ཞིག་རེད། འདས་པའི་ལོ་ཟླའི་ཁྲོད། ཤེས་མིའི་འཚོ་བ་ནི་ཤ་མོ་དང་མཁྲེགས་འབྲས་
འཐུ་ཞིང་། ཤྭ་བ་དང་རི་བོང་རྔོན་པ་དང༌། ཁོ་ཚོ་ཡང་དེ་མ་ཐག་ས་ཆ་གཅིག་ཏུ་གཏན་སྡོད་བྱས་
ཏེ་གནས་སྤོ་མ་བྱས་པ་ཡང་མ་ཡིན་པར། ཐོག་མར་ཞིང་རྨོ་བ་དང་གྲོ་འདེབས་པ། ཆུ་འཁུར་བ་
སོགས་བྱས་ཤིང་། བཅོས་བསྒྱུར་འདི་དག་ཀྱང་དུས་རིམ་དབྱེ་ནས་རིམ་གྱིས་བྱུང་ཞིང་། དུས་རིམ་
རེ་རེ་ནི་ཉིན་རྒྱུན་འཚོ་བའི་ཁྲོད་ཀྱི་ཆ་ཤས་ཕྲན་བུ་ཞིག་ལ་བཅོས་བསྒྱུར་བཏང་བ་ལས་བྱུང༌།
ཧ་ལམ་ལོ་ངོ་ཁྲི7གོང་རོལ་ལ། ཤེས་མི་རྣམས་དབུས་ཤར་ས་ཆར་ལྷགས་ཤིང་། དུས་ཕྱིས་ཀྱི་
ལོ་ངོ་ཁྲི5ནང་དུ་ཤེས་མིས་ལོ་ཏོག་མ་བཏབ་ཀྱང་བདེ་བླག་ངང་འཕེལ་སྐྱེད་བྱེད་ཐུབ་པ་བྱུང༌། ས་
གནས་དེ་གའི་རང་བྱུང་ཐོན་ཁུངས་ཁོ་ནས་ཀྱང་མི་ཡོད་དོ་ཅོག་གསོ་ཐུབ་པ་དང་། ཐོན་ཁུངས་
མོད་དུས་བྱིས་པ་མང་ཙམ་བཙའ་བ་དང་ཐོན་ཁུངས་དཀོན་དུས་ཉུང་དུ་བཙའ། མིའི་རིགས་ཀྱང་
འོ་འཐུང་སྲོག་ཆགས་ནང་བཞིན་སྐུལ་རྒྱུ་དང་རྒྱུད་རྒྱུ་ཡིས་ཕྲུ་གུའི་སྐྱེ་གྲངས་ཚོད་འཛིན་བྱེད། འཚོ་
བའི་གནས་བབ་ལེགས་དུས་བུད་མེད་རྣམས་ལང་ཚོའི་དུས་ལ་སླེབས་སྔ་ཤིང་ཕྲུ་གུ་སྦྲུམ་ཚད་
ཅུང་མཐོ་ལ། འཚོ་བའི་གནས་བབ་ཞན་དུས་བུད་མེད་རྣམས་ལང་ཚོ་དུས་ལ་སླེབས་འཕྱི་བས་ཕྲུ་གུ་སྦྲུམ་ཚད་ཉུང་དུ་ཕྱིན་འགྲོ།
མི་གྲངས་ཚོད་འཛིན་ཐད་ལ་གོང་གསལ་གྱི་རང་བྱུང་རྒྱུ་རྐྱེན་ལས་གཞན་ད་དུང་རིག་
གནས་རྒྱུ་རྐྱེན་ཡང་ཡོད་དེ། གནས་ངེས་མེད་དུ་གནས་སྤོ་བའི་རྔོན་པ་རྣམས་ལ་མཚོན་ནས་
བཤད་ན། ཕྲུ་གུ་དམར་འབྱར་དང་བྱིས་པ་ནི་འགྲོ་བསྐྱོད་མི་བདེ་བ་དང་དེར་བདག་སྐྱོང་ལྷག་
མ་ཞིག་བྱེད་དགོས་ཕྱིར་ཁུར་པོར་འགྱུར་སྲིད། ཁོ་ཚོའི་ཕྲུ་གུ་ཚོའི་བར་ལ་མ་མཐའ་ཡང་ལོ་གསུམ་
བཞི་ཙམ་ཡོད་དུ་འཇུག་ངེས། བུད་མེད་ཚོས་འདིའི་ཐད་ལ་ཚོད་འཛིན་བྱེད་ཐབས་ནི་ཉིན་ཞག་
ཀུན་ཏུ་བྱིས་པའི་གམ་དུ་བསྡད་ནས་ནར་སོན་རག་བར་དུ་སྙོར་སྐྱོང་བྱེད་དགོས། (གང་ལྟར་
ཅུང་ཙམ་རེ་འགོར་རྗེས་ནུ་མ་སྣུན་དགོས་པས་སྐྱེས་པ་རྣམས་ཀྱིས་ཅི་ཞིག་བྱེད་འདོད་ཀྱང་སྟབས་
བདེ་མིན་པས། མངལ་སྦྲུམ་པའི་གོ་སྐབས་ཉུང་དུ་གཏོང་ཐུབ།) བྱེད་ཐབས་གཞན་པ་ནི་ད་དུང་
འདོད་པ་ཡོངས་སུ་སྤོང་བའམ་སྐབས་འགར་སྤོང་བ(ལ་ལས་རིག་གནས་འཛེམ་བྱ་ལ་བརྟེན་
ནས་བྱེད་ཐབས་འདིར་རྒྱབ་སྐྱོར་བྱེད།) དང་མངལ་འབྱིན་པ་བཅས་ཡོད་ལ། སྐབས་འགར་ཕྲུ་གུ་དམར་འབྱར་ཡང་གསོད་པར་བྱེད།
ལོ་ངོ་སྟོང་ཕྲག་དུ་མའི་རིང་འདིར་མིའི་རིགས་ཀྱིས་སྐབས་འགར་གྲོ་བཟའ་བཞིན་ཡོད་མོད།
འོན་ཀྱང་གཙོ་ཟས་ཤིག་གཏན་ནས་མིན། ཡིན་ནའང་ཧ་ལམ་ལོ་ངོ18000གོང་རོལ་ལ། ཆེས་མཐའ་
མའི་འཁྱགས་རོམ་དུས་སྐབས་མཇུག་བསྒྲིལ་ཞིང་གོ་ལ་ཧྲིལ་པོའི་གནམ་གཤིས་ཇེ་དྲོར་སོང་བ་
དང་བསྟུན་ནས་ཆར་ཆུ་ཡང་མང་དུ་ཕྱིན། དབུས་ཤར་ས་ཆའི་གནམ་གཤིས་གསར་པ་འདི་འདྲ་
ནི་གྲོ་ལ་སོགས་པའི་ལོ་ཏོག་གཞན་དག་སྐྱེ་བར་ཤིན་ཏུ་འཚམ་པས། ལོ་ཏོག་འདི་དག་ལ་དཔྱིད་ཀྱི་
དཔལ་ཡོན་ཤར། དེ་བཞིན་དུ་མིའི་རིགས་ལ་གྲོ་ཡི་དགོས་མཁོ་ཆེར་ཕྱིན་མགོ་བརྩམས་ཤིང་སྣང་
འཇོག་གང་ཡང་མེད་པར་གྲོ་སྐྱེ་བ་ལ་གཞོགས་འདེགས་བྱས། སྐབས་དེར་བཏུས་ཡོང་བའི་རི་སྐྱེས་
ལོ་ཏོག་ནི་ཐོག་མར་ངེས་པར་དུ་ཚགས་བརྒྱབ་ནས་ཞིབ་མོར་འཐག་ཅིང་ཐབ་ཏུ་བཙོས་རྗེས་ད་
གཟོད་བཟའ་རུང༌། དེའི་རྐྱེན་གྱིས་མིའི་རིགས་ཀྱིས་ལོ་ཏོག་འདི་དག་བཏུས་རྗེས་རང་ཉིད་སྡོད་
སར་ཁྱེར་ཡོང་སྟེ་ཚགས་ར་བྱེད་ངེས། གྲོ་ཡི་འབྲུ་རྡོག་ཆུང་ཞིང་མང་བས་ཚོ་པའི་ནང་དུ་ཡོང་བའི་
ལམ་ཁར་རེ་འགའ་ས་ལ་ཐོར་ཞིང་། རིམ་གྱིས་མི་རྣམས་རྒྱུན་པར་འགྲོ་སའི་ལམ་འགྲམ་དང་སྡོད་སའི་ཉེ་ལོགས་སུ་གྲོ་མྱུག་མང་པོ་སྐྱེས།
ཐ་ན་མིའི་རིགས་ཀྱིས་ནགས་ཚལ་དང་ཤིང་ཕྲན་ནགས་རྫོབ་མེར་བཏང་བ་ནི་དོན་དངོས་
སུ་གྲོ་སྐྱེ་བའི་གྲོགས་སུ་སོང་ཡོད་དེ། མེས་ནགས་ཚལ་དང་ཤིང་ཕྲན་ཐལ་བར་བཏང་རྗེས། གྲོ་དང་
རྩྭ་ལྡུམ་གཞན་དག་གིས་ཉི་འོད་དང་ཆུ། བཅུད་ཆ་བཅས་སྒེར་འཛིན་བྱས་ཆོག གྲོ་སྐྱེ་བ་ཤིན་ཏུ་
རྫོབ་པའི་སར་རི་དྭགས་དང་ཟས་རིགས་གཞན་དག་ཀྱང་ཧ་ཅང་ཕུན་སུམ་ཚོགས་པར་བརྟེན།
མིའི་རིགས་ཀྱིས་རིམ་གྱིས་གནས་ངེས་མེད་དུ་འཁྱམ་པའི་འཚོ་བ་སྐྱེལ་སྟངས་དོར་ཏེ། ས་ཆ་ཞིག་
ནས་དུས་ཚིགས་གཅིག་ལ་སྡོད་པའམ་ཐ་ན་གཏན་དུ་འདུས་སྡོད་བྱས་པ་རེད།
ཆེས་ཐོག་མར་ཁོ་ཚོ་ཧ་ལམ་གཟའ་འཁོར་བཞི་ལ་ལོ་ཏོག་བསྡུས་ཚར་བ་དང་། དེ་ནས་མི་
རབས་གཅིག་གི་རྗེས་ལ་གྲོ་མང་དུ་ཕྱིན་པ་དང་གྲོ་ཞིང་རྒྱ་བསྐྱེད་པའི་དབང་གིས་ཁོ་ཚོ་གཟའ་
འཁོར་ལྔ་ལ་སྡོད་དགོས་བྱུང་། ཡང་དེ་ནས་གཟའ་འཁོར་དྲུག་ལ་སྡོད་དགོས་བྱུང་ཞིང་། མཐར་
གཏན་འཇགས་ཀྱི་གྲོང་སྡེ་གྲུབ། དབུས་ཤར་ས་ཁུལ་ཡོངས་སུ་འདི་ལྟར་གཏན་སྡོད་བྱས་མྱོངས་
པའི་བདེན་དཔང་རྙེད་ལ། ལྷག་པར་དུ་ལི་ཧྥེན་ཐི་ས་ཁུལ་(ས་དབུས་རྒྱ་མཚོའི་ཤར་
རྒྱུད་ཀྱི་མཚོ་འགྲམ་དང་གླིང་ཕྲན།)དུ་དེ་བས་ཀྱང་མང་། སྤྱི་ལོ་སྔོན་གྱི12500 ལོ་ནས་སྤྱི་ལོ་སྔོན་
གྱི9500ལོའི་བར་དུ་ལི་ཧྥེན་ཐི་རུ་ཤིན་ཏུ་དར་རྒྱས་ཆེ་བའི་ནཱ་ཐུའུ་ཧྥེན ཞེས་པའི་ཤེས་
རིག་བྱུང་ཞིང་། ནཱ་ཐུའུ་ཧྥེན་གྱི་མི་ནི་རྔོན་པ་ཤ་སྟག་ཏུ་སྣང་ཞིང༌། ཁོ་ཚོ་རི་སྐྱེས་སྐྱེ་རིགས་བཅུ་
ཕྲག་ཁ་ཤས་ལ་བརྟེན་ནས་འཚོ་ཞིང་། གཏན་འཇགས་ཀྱི་གྲོང་སྡེ་རུ་འདུས་སྡོད་བྱས་ཡོད་པ་དང་།
དུས་ཚོད་ཕལ་ཆེ་བར་འབྲུ་རིགས་སྣ་ཚོགས་འཚོལ་སྡུད་ཞིབ་འཐག་བྱེད་ཀྱིན་ཡོད། ཁོ་ཚོས་རྡོ་
བའི་སྡོད་ཁང་དང་བང་བ་ལས་ཏེ་འབྲུ་རིགས་ཉར་ནས་མཁོ་བའི་དུས་ལ་གྲ་སྒྲིག་བྱེད་པར་མ་
ཟད། ད་དུང་ལག་ཆ་གསར་པ་བཟོ་ཤེས་ཏེ། དཔེར་ན། རྡོ་ཡི་ཟོར་བ་བཟོས་ནས་གྲོ་བརྔ་བ་དང་།
རྡོ་གཏུན་སྤྱད་ནས་ཞིབ་འཐག་བྱེད་པ་ལྟ་བུ།
དེ་ནས་སྤྱི་ལོ་སྔོན་གྱི་ལོ9500རྗེས་ལ། ནཱ་ཐུའུ་ཧྥེན་གྱི་ཕྱི་རབས་པ་རྣམས་ཀྱིས་མུ་མཐུད་དུ་
འཚོལ་སྡུད་དང་འབྲུ་རིགས་ཞིབ་འཐག་བྱས་པ་ལས་གཞན་ད་དུང་དེ་བས་ཀྱང་ཞིབ་ཚགས་ཀྱི་
བྱེད་ཐབས་སྤྱད་ནས་གསོ་སྤེལ་འདེབས་འཛུགས་བྱེད་མགོ་བརྩམས། ཁོ་ཚོས་རི་སྐྱེས་ལོ་ཏོག་
བཏུས་པ་ལས་འགའ་ཞིག་ལོ་རྗེས་མའི་ས་བོན་ལ་བསྐྱུར་ཅིང་། རྨོ་འདེབས་བྱེད་དུས་ས་བོན་ས་
འོག་ཏུ་བཅུག་ན་ས་ཁར་གཏོར་བ་ལས་ཕན་ནུས་ཆེ་བའང་རྟོགས་པས། ཞིང་རྨོ་མགོ་བརྩམས་
ཤིང་རིམ་གྱིས་ཡུར་མ་ཡུར་བ་དང་གནོད་འབུ་སེལ་བ། ཆུ་གཏོང་བ། ལུད་འཇོག་པ་བཅས་དར།
དེ་ནས་རིམ་གྱིས་སེམས་ཤུགས་དང་དུས་ཚོད་མང་པོ་ལོ་ཏོག་འདེབས་འཛུགས་ཐད་ལ་སྤྱད་པས།
འཚོལ་སྡུད་དང་རི་དྭགས་རྔོན་པའི་དུས་ཚོད་དཀོན་པར་གྱུར་ནས་མི་རྣམས་རིམ་བཞིན་དུ་ཞིང་པར་གྱུར།
ཡིན་ཡང་བཏུས་ཡོང་བའི་རི་སྐྱེས་གྲོ་དང་འདུལ་སྦྱོང་འདེབས་འཛུགས་བྱས་པའི་གྲོ་ཡི་བར་
དམིགས་བསལ་གྱི་དབྱེ་མཚམས་ཤིག་མེད་པས། མིའི་རིགས་དོན་དམ་པར་དུས་ནམ་ཞིག་ལ་ཞིང་
ལས་དུས་རབས་སུ་སླེབས་པ་ཁ་ཚོན་གཅོད་དཀའ་མོད། སྤྱི་ལོ་སྔོན་གྱི8500ལོའི་དུས་ལ། དབུས་
ཤར་ས་ཁུལ་དུ་ཇེ་རི་ཁོ་ལྟ་བུའི་གཏན་འཇགས་ཀྱི་གྲོང་སྡེ་གང་སར་ཁྱབ་ཡོད་པ་དང་། གྲོང་
སྡེའི་མི་རྣམས་ཀྱིས་དུས་ཚོད་མང་ཤས་ལ་འདུལ་སྦྱོང་ཟིན་པའི་ལོ་ཏོག་ཉུང་ཤས་ཤིག་འདེབས་འཛུགས་བྱེད་ཀྱིན་ཡོད།
མིའི་རིགས་གཏན་འཇགས་ཀྱི་གྲོང་སྡེར་སྡོད་མགོ་བརྩམས་པ་དང་འབྲུ་རིགས་ཀྱི་དགོས་
མཁོ་ཆེར་ཕྱིན་པ་དང་བསྟུན་ནས་མི་གྲངས་ཀྱང་འཕེལ་མགོ་ཚུགས། སྔར་གྱི་གནས་སྤོའི་འཚོ་བ་
བསྐྱུར་རྗེས་བུད་མེད་རྣམས་ཀྱིས་ལོ་རེར་ཕྲུ་གུ་བཙའ་ཆོག སྐབས་འདིར་ཕྲུ་གུ་དམར་འབྱར་གྱི་
འོ་ཐག་སྔ་མོ་ནས་བཅད་དེ་ལྡེ་གུས་འོ་མའི་ཚབ་བྱེད། གང་ལྟར་ཞིང་ནང་ལས་ཀ་ལས་མཁན་
དགོས་པས་ཨ་མ་ཞིང་ཁར་འགྲོ་དགོས། ཡིན་ནའང་མི་འབོར་མང་དུ་ཕྱིན་པ་ན་སྔ་མར་ལྷག་པའི་
བཟའ་འབྲུ་ཐམས་ཅད་ཟད་འགྲོ་བས། སླར་ཡང་ཞིང་སའི་རྒྱ་ཁྱོན་རྒྱ་ཆེ་རུ་གཏོང་དགོས་བྱུང༌།
སྐབས་འདིར་མིའི་རིགས་ནད་ཡམས་ཁྱབ་པའི་གཏན་འཇགས་ཀྱི་གྲོང་སྡེ་རུ་འདུས་སྡོད་བྱེད་
མགོ་བརྩམས་པ་དང༌། ཕྲུ་གུས་ཨ་མའི་འོ་མ་ནུ་བ་ཇེ་ཉུང་ལ་སོང་ཞིང་འབྲུ་རིགས་ཟ་མཁན་མང་
དུ་ཕྱིན་པ། ལྡེ་གུ་འཐུང་མཁན་གྱི་ཕུ་ནུ་མིང་སྲིང་ཡང་མང་དུ་སོང་བ་བཅས་ཀྱི་དབང་གིས་བྱིས་
པ་འདས་ཚད་ལྡབ་འགྱུར་གྱིས་ཇེ་མང་ལ་སོང་། ཡ་ཐོག་གདོད་མའི་ཞིང་ལས་སྤྱི་ཚོགས་སུ་ཉུང་
མཐར་ཡང་བྱིས་པ1/3ལོ་ཉི་ཤུ་བར་གསོན་མི་ཐུབ། ཡིན་ནའང་བྱིས་པ་སྐྱེ་བའི་གྲངས་ཀ་ཚེ་ལས་
འདས་པ་ལས་མང་ཕྱིར། མིའི་རིགས་ཀྱིས་བཙས་པའི་བྱིས་པ་སྤྱི་འབོར་གཏན་ནས་ཇེ་ཉུང་དུ་འགྲོ་མི་སྲིད།
དུས་ཚོད་རིམ་གྱིས་ཕར་འདས་པ་དང་བསྟུན་ནས་མ་གཞི་བལྟས་ཚོད་ཀྱིས་དགེ་མཚན་
ཡོད་པ་འདྲ་བའི་གྲོ་འདེབས་པའི་གདམ་ཀ་འདི་ཡང་ཁུར་པོ་ལྕི་མོ་ཞིག་ཏུ་གྱུར། བྱིས་པ་མང་
པོ་འདས་ཤིང་མི་དར་མ་རྣམས་ཀྱིས་ཀྱང་རྔུལ་ནག་ཁྲོམ་ཁྲོམ་དུ་ལས་ཀ་ལས་ཚེ། ད་གཟོད་བག་
ལེབ་རེག་ཐུབ། སྤྱི་ལོ་སྔོན་གྱི་ལོ8500དུས་ཀྱི་ཇེ་རི་ཁོའི་མིའི་འཚོ་བ་ཆ་སྙོམས་ལྟར་ན་སྤྱི་ལོ་སྔོན་
གྱི་ལོ9500དང་ཡང་ན་སྤྱི་ལོ་སྔོན་གྱི་ལོ13000ལས་དཀའ་ཚེགས་ཆེ། ཡིན་ནའང་དོན་དམ་པར་ཅི་
ཞིག་བྱུང་བ་སུས་ཀྱང་རྟོགས་མེད། མི་རབས་རེ་རེས་མུ་མཐུད་དེ་མི་རབས་སྔ་མའི་འཚོ་བ་སྐྱེལ་
སྟངས་རྒྱུད་འཛིན་བྱས་ཏེ། འདི་ནས་ཅུང་ཙམ་བཅོས་ཤིང་ཕར་ནས་ཅུང་ཙམ་བསྒྱུར་བ་ཙམ་ལས་
མ་འདས། འགལ་བ་ལྟག་སྤྲོད་དུ་གྱུར་པ་ཞིག་ནི། འཚོ་བ་སྔར་ལས་བག་ཕེབས་གཏོང་ཆེད་ཀྱི་ཡར་
རྒྱས་མཐའ་དག་ཐ་མར་ཞིང་པ་རྣམས་ཀྱི་ལུས་ལ་བསྐོན་པའི་ལྕགས་སྒྲོག་ལྗིད་མོ་རུ་གྱུར།
དེས་ན་ཅིའི་ཕྱིར་མིའི་རིགས་ཀྱིས་ནོར་འཛོལ་ཅན་གྱི་གདམ་ཀ་འདི་འདེམས་པ་རེད་ཅེ་ན།
དོན་དངོས་སུ་མིའི་རིགས་ཀྱི་ལོ་རྒྱུས་སུ་རྒྱུན་དུ་ལམ་རྙིང་བསྐྱར་ལོག་གི་ལས་བགྱིས་པའི་གནས་
ལུགས་ཐམས་ཅད་ཤིན་ཏུ་འདྲ་སྟེ། རྒྱུ་མཚན་ནི་ང་ཚོས་གདམ་ཀ་རེ་རེའི་མཐའ་མའི་མཇུག་འབྲས་
ལ་རྒྱུས་ལོན་བྱེད་ཐབས་མེད་པས་ཡིན། མིའི་རིགས་ཀྱིས་ལས་ཀ་རེ་སྒྲུབ་བསམ་དུས།(དཔེར་
ན། འཇོར་གྱིས་ཞིང་རྨོས་ནས་ས་བོན་ཐད་ཀར་ས་ཐོག་ཏུ་མ་གཏོར་བ།) ང་ཚོས་རྒྱུན་པར་འདི་
ལྟར་བྱས་ན་ཚེགས་ཆེ་ཡང་ཡོང་འབབ་ལེགས་པས། ཕྱིས་སུ་ལོ་ཉེས་ཡོང་བར་སེམས་ཁྲལ་བྱེད་མི་
དགོས་ཤིང་། བྱིས་པས་བཀྲེས་ལྟོགས་ཀྱང་མྱོང་མི་དགོས་སྙམ། དངོས་གནས་འདིར་གནས་ལུགས་
ལྡན་ཏེ། དཀའ་ངལ་ལ་མ་འཛེམ་པར་ལས་ཀ་མང་པོ་ལས་ན། འཚོ་བ་སྐྱིད་པོ་རོལ་ཐུབ་པ་བདེན་མོད། འོན་ཀྱང་འདི་ནི་འདོད་ཚུལ་ཙམ་ལས་མ་འདས།
དེ་ལྟར་འཆར་གཞི་ཁག་དང་པོ་ལེགས་འགྲུབ་བྱུང་སྟེ་མི་རྣམས་ཀྱིས་ལས་ཀར་དངོས་གནས་
སྔར་ལས་འབད་འབུངས་བྱས་ཀྱང་། ཀུན་གྱི་བློ་ཡུལ་ལས་འདས་པ་ནི་བྱིས་པའི་གྲངས་ཀ་འཕར་
བ་དང་བསྟུན་ནས་བཟའ་འབྲུ་ལྷག་མ་རྣམས་བྱིས་པ་དེ་ལས་མང་པོར་བགོ་དགོས་པ་དང་།
གདོད་མའི་ཞིང་པ་དག་གི་བསམ་ཡུལ་ལས་འདས་པ་གཞན་ཞིག་ནི་ཨ་མའི་ནུ་ཞོ་མ་བསྣུན་པར་
ལྡེ་གུ་ལྡུད་ཆེ་ན་བྱིས་པའི་རིམས་འགོག་མ་ལག་ཇེ་ཞན་དུ་གྱུར་ཅིང་། གཏན་འཇགས་ཀྱི་འདུས་
གནས་ཀྱང་ནད་ཡམས་ཀྱི་འབྱུང་གནས་སུ་གྱུར། ཁོ་ཚོས་ཟས་ཀྱི་འབྱུང་གནས་སྣ་གཅིག་ལ་བརྟེན་
དྲགས་ན། དོན་དངོས་སུ་ཐན་སྐྱོན་འབྱུང་སྲིད་པའང་རྟོགས་མེད་ལ། ལོ་ལེགས་བྱུང་བའི་དུས་སུ་
བང་བ་འབྲུ་ཡིས་བྱུར་བར་གཏམས་ཚེ། ཇག་རྐུན་དང་དགྲ་བྱུང་བས། ཁོ་ཚོས་འུ་ཐུག་ནས་མཁར་གྱང་མཐོན་པོ་བརྩིགས་ཤིང་ཉེན་ཟོན་ནན་མོ་བྱས།
དེ་ལྟར་ནོར་འཁྲུལ་ཡིན་པ་རྟོགས་ཀྱང་ཁོ་ཚོས་ཅིའི་ཕྱིར་ཞིང་ས་དོར་ནས་ཕྱིར་རྔོན་པའི་
འཚོ་བའི་ནང་མ་ལོག་པ་རེད་ཅེ་ན། རྒྱུ་རྐྱེན་ཁག་གཅིག་ནི། འགྱུར་ལྡོག་ཡོད་དོ་ཅོག་ནི་ངེས་པར་
དུ་ཅུང་ཙམ་རེ་བསགས་ཏེ། མི་རབས་མང་པོའི་རྗེས་ལ་ད་གཟོད་སྤྱི་ཚོགས་ལ་འགྱུར་བ་གཏོང་ཐུབ།
སྐབས་དེར་ལྷགས་དུས་ཚང་མས་སྔོན་མའི་འཚོ་བ་སྐྱེལ་སྟངས་མཐའ་དག་བརྗེད་ཟིན་པ་
དང་། རྒྱུ་རྐྱེན་ཁག་ཅིག་ཤོས་ནི་མི་གྲངས་འཕར་བར་བྱས་པ་ཡང་ཕྱིར་ལྡོག་མེད་པ་ནང་བཞིན།
གལ་སྲིད་སོ་ནམ་གྱི་ལས་འདི་དང་ལེན་བྱས་རྗེས་ཚོ་པའི་མི་གྲངས100ནས110འཕར་ཡོད་ན།
མི10ཡིས་རང་མོས་སྒོས་ལྟོགས་སྐོམ་མྱངས་ནས་མི་གཞན་དག་སྔ་མའི་བདེ་སྐྱིད་ཀྱི་འཚོ་བར་ལོག་
པར་སྟབས་བདེ་བཟོ་དགོས་སམ་ཞེ་ན། འདི་ལ་ཕྱིར་ལྡོག་པའི་གདམ་ཀ་ཞིག་གཏན་ནས་མེད་
པས། མིའི་རིགས་ཀྱིས་ངོས་ཟིན་དུས་སྔ་མོ་ནས་རྙི་རྒྱ་རུ་ཚུད་ཟིན་པས་ཐར་ཐབས་ཤིག་གདོད་ནས་མེད་དོ། །
དེ་ནས་བཟུང་འཚོ་བ་བག་ཕེབས་སྟབས་བདེ་ཡོང་ཆེད་བསྟར་བའི་སྦྱོར་བ་མཐའ་དག་
གིས་དེ་ལས་ལྡོག་སྟེ་མི་རྣམས་ལ་འཛད་མཐའ་མེད་པའི་དཀའ་ཚེགས་སྣ་ཚོགས་བཟོས་ཤིང༌།
འདི་ནི་ལོ་རྒྱུས་ཁྲོད་ཀྱི་ཆེས་མཐའ་མཇུག་གི་དཀའ་ཚེགས་ཀྱང་མིན། དཔེར་ན། ད་ལྟར་མཚོན་
ནའང་དཔེ་དེ་བཞིན་ཏེ། སློབ་ཆེན་ན་གཞོན་སློབ་མ་གང་མང་ཞིག་སློབ་མཐར་ཕྱིན་རྗེས་ཁེ་ལས་
ཆེ་གྲས་ནང་ཞུགས་ཏེ་ལུས་སེམས་གཉིས་ཀ་ངལ་བའི་ལས་སྒོ་སྣ་ཚོགས་བསྒྲུབས་ཤིང༌། ཧུར་ཐག་
འབད་ཐག་གིས་སྒོར་མོ་བཙལ་ནས་རང་ལོ35རུ་ལས་འཁྱུར་ངལ་གསོ་བྱེད་རྒྱུའི་དམ་བཅའ་སྙིང་
ལ་བཅངས་ཏེ་ཁོ་ཚོས་རང་ཉིད་དགའ་ཞེན་ཡོད་པའི་ལས་རིགས་རྣམ་པ་སྣ་ཚོགས་གཉེར། ཡིན་
ནའང་ལོ35ལ་སླེབས་དུས་རང་ཉིད་ཀྱིས་དངུལ་བུན་འབོར་ཆེན་བསྐྱིས་ཡོད་པ་དང༌། བུ་ཕྲུག་
གི་སློབ་ཡོན་སྤྲོད་དགོས་པ། མཐོ་རིམ་སྡོད་ཁུལ་གྱི་ཁང་པ་ཡོད་དགོས་པ། ཁྱིམ་ཚང་རེར་རླངས་
འཁོར་གཉིས་ཡོད་དགོས་ཤིང་། གཞན་རྒྱུན་གཏན་འཚོ་བའི་ཁྲོད་རྒུན་ཆང་དང་རྒྱལ་ཁབ་ཕྱི་ལ་
བསྐྱོད་པའི་གུང་གསེང་མེད་དུ་མི་རུང་བས། ཁོ་ཚོས་ག་འདྲ་བྱེད་དགོས་སམ། ཁོ་ཚོས་ཡོད་ཚད་
བྲུན་བཞིན་དོར་ཏེ་ཐང་སྟོང་ལ་སོང་ནས་ཤིང་ཏོག་བཏུས་ཤིང་ལྗོན་པའི་རྩ་བ་བརྐོ་སྲིད་དམ་ཞེ་
ན། དེ་ནི་དཔེ་མི་སྲིད་པས་ཁོ་ཚོས་སྔར་ལས་ལྡབ་འགྱུར་གྱིས་འབད་བརྩོན་བགྱིས་ཏེ་རང་ཉིད་ཤི་མིན་རོ་མིན་དུ་གཏོང་སྲིད།
རྒྱས་སྤྲོས་དངོས་རྫས་ཀྱི་ལོ་རྒྱུས་སུ་རྒྱུན་པར་མཐོང་བའི་སྣང་ཚུལ་ཞིག་ནི། སྔ་མའི་རྒྱས་
སྤྲོས་དངོས་རྫས་མཐའ་མར་ཉེར་མཁོ་དངོས་རྫས་སུ་གྱུར་ཅིང་འོས་འགན་གསར་པ་ཞིག་ཀྱང་
ལྷགས་འོང་། མི་རྣམས་རྒྱས་སྤྲོས་དངོས་རྫས་ཤིག་ལ་གོམས་པར་གྱུར་པ་ན་ཁོ་ཚོས་ཡོད་ཆོག་
ཆོག་ཏུ་རློམ་པར་བྱེད། དེ་མུར་འབྲལ་ཐབས་མེད་པར་འགྱུར་ཞིང་མཐའ་མར་དུས་རྒྱུན་འཚོ་
བའི་ཁྲོད་རྒྱས་སྤྲོས་དངོས་རྫས་དེ་མེད་དུ་མི་རུང་བར་འགྱུར་ངེས། དེས་ན་ང་ཚོས་དེང་སྐབས་
ཆ་རྒྱུས་ཡོད་པའི་དཔེར་བརྗོད་སྟེང་ནས་བཤད་པར་བྱ། འདས་པའི་ལོ་བཅུ་ཕྲག་ཁ་ཤས་ནང་
ང་ཚོར་འཚོ་བ་བག་ཕེབས་དང་དུས་ཚོད་གྲོན་ཆུང་ནུས་ཤིང་འདོད་བློ་ཚིམ་པར་བྱེད་པའི་
གསར་གཏོད་གང་མང་ཞིག་ཡོད་དེ། དཔེར་ན། གོས་འཁྲུད་འཕྲུལ་ཆས་དང་རྡུལ་ལེན་འཕྲུལ་
ཆས། ཕོར་པ་འཁྲུད་ཆས། ཁ་པར། ལག་འཕྲིན། གློག་ཀླད། གློག་རྡུལ་ཡིག་ཟམ་བཅས་ལྟ་བུ། སྔོན་
ཆད་འཕྲིན་ཡིག་བསྐུར་རྒྱུ་ནི་ཤིན་ཏུ་ཚེགས་ཆེ་བའི་ལས་ཤིག་ཡིན་ཏེ། རང་ཉིད་ཀྱིས་དངོས་
སུ་ཡི་གེ་འབྲི་བ་དང་ཡིག་སྐོགས་ཁ་སྐོང་བ། སྦྲག་རྟགས་སྦྱོར་བ་བཅས་བྱེད་དགོས་ལ། ད་དུང་
ཡིག་སྒམ་ཡོད་སར་སྐྱེལ་དགོས། ཡིག་ལན་འབྱོར་བར་ཉིན་ཁ་ཤས་དང་གཟའ་འཁོར་ཁ་ཤས། ཐ་
ན་ཟླ་བ་ཁ་ཤས་ལ་ཡང་སྒུག་དགོས། ཡིན་ནའང་དེང་དུས་ཁོ་བོས་གང་བྱུང་དུ་གློག་རྡུལ་ཡི་གེ་
ཞིག་བསྐུར་ཚེ། ཐད་ཀར་འཕྲལ་དུ་སའི་གོ་ལའི་ཕར་སྣེ་ལ་སླེབ་ཐུབ། གཞན་ད་དུང་གློག་འཕྲིན་
འབྱོར་མཁན་དྲ་ལམ་ན་ཡོད་ཚེ། སྐར་མ་གཅིག་གི་ནང་ཚུན་དུ་ལན་འབྱོར་ཐུབ། དེར་བརྟེན་
ངས་དཀའ་ཚེགས་དང་དུས་ཚོད་མང་པོ་དངོས་གནས་གྲོན་ཆུང་བྱས་ཀྱང༌། དོན་དམ་པར་འཚོ་བ་བག་ཕེབས་བྱུང་ཡོད་དམ་ཞེ་ན།
ཡིད་ཕངས་པ་ཞིག་ལ་དེ་ལས་ལྡོག་པ་རེད། སྲོལ་རྒྱུན་གྱི་འཕྲིན་ཡིག་སྐུར་བའི་དུས་སྐབས་སུ།
ང་ཚོས་རྒྱུན་པར་འགངས་ཆེ་ཞིང་འབྲེལ་འདྲིས་མི་བྱེད་ཀ་མེད་བྱུང་བའི་དུས་སུ་ད་གཟོད་འཕྲིན་
ཡིག་སྐུར་བ་དང༌། འཕྲིན་ཡིག་གི་ནང་དོན་ཡང་བྱུང་རྒྱལ་དུ་མི་འབྲི་བར་ཡིག་འབྲུ་དང་ཚིག་རེ་
རེ་ལ་བསམ་བློ་བཏང་ནས་འབྲི། དེ་བཞིན་དུ་ཕ་རོལ་པས་ཀྱང་ཡིག་ལན་ལ་དེ་ལྟར་གཟབ་ནན་
བྱེད། མི་མང་ཤས་ཤིག་ལ་མཚོན་ན། ཟླ་བ་རེར་ཕར་འགྲོ་ཚུར་འོང་གི་འཕྲིན་ཡིག་ཀྱང་ཁ་ཤས་མ་
གཏོགས་ཡོད་མི་སྲིད་ལ། སུ་གང་གིས་ཀྱང་འཕྲལ་དུ་ཡིག་ལན་བསྐུར་མི་སྲིད། འོན་ཀྱང་ད་ལྟ་ཁོ་
བོར་ཉིན་གཅིག་ལ་གློག་འཕྲིན་བཅུ་ཕྲག་ཁ་ཤས་འབྱོར་སྲིད་པར་མ་ཟད། སྐུར་མཁན་ཚང་མས་
མྱུར་དུ་ལན་སློག་དགོས་པའི་རེ་བ་འདོན་ངེས། དེར་བརྟེན་ང་ཚོའི་བློ་ངོར་རང་ཉིད་ཀྱིས་དུས་
ཚོད་གྲོན་ཆུང་བྱས་སོང་སྙམ་ཡང་། དོན་དངོས་སུ་ང་ཚོས་འཚོ་བའི་གོམ་སྟབས་སྔོན་ལས་ལྡབ་
བཅུས་ཇེ་མགྱོགས་སུ་བཏང་ནས་ཉིན་རྒྱུན་ཁོམ་ལོང་མེད་པར་འཚབ་འཚུབ་ངང་འཚོ་བ་རོལ་བཞིན་ཡོད།
ནམ་རྒྱུན་འཕྲུལ་ཆས་ཅན་དང་རང་འགུལ་ཅན་མཐོར་འདེགས་གཏོང་བར་ངོ་རྒོལ་བྱེད་
མཁན་གྱི་ལི་ཏི་པ་ཡིས་གློག་རྡུལ་ཡིག་ཟམ་མཐའ་གཅིག་ཏུ་མི་སྤྱོད་པ་རྒྱུན་
འཁྱོངས་བྱེད་པ་ནི། ལོ་ངོ་སྟོང་ཕྲག་དུ་མའི་ཡར་སྔོན་དུའང་མིའི་རིགས་ཀྱི་ཚོ་པ་ཁ་ཤས་ཀྱིས་ཞིང་
ལས་ལ་ངོ་རྒོལ་བྱས་པ་ནང་བཞིན། རྒྱས་སྤྲོས་ཀྱི་རྙི་རྒྱ་རུ་ཚུད་མ་དགོས་མོད། འོན་ཀྱང་ཞིང་ལས་
གསར་བརྗེ་ལེགས་འགྲུབ་འབྱུང་དགོས་ན། ས་ཁུལ་གཅིག་གི་ཚོ་པ་ཡོངས་རྫོགས་ཀྱིས་ཁས་འཆེ་
དགོས་པའི་ངེས་པ་མེད་པར་ཡོད་ཚད་ཚོ་པ་གཅིག་ནས་མགོ་བརྩམས་པ་རེད། དབུས་ཤར་དང་
ཡང་ན་མེ་གླིང་དབུས་མ་གང་ཡིན་རུང༌། ཚོ་པ་གཅིག་གཏན་སྡོད་བྱས་ནས་ཞིང་ལས་གཉེར་ཚེ།
ཞིང་ལས་ཅན་ལ་བསྐྱོད་པའི་འཕེལ་ཕྱོགས་འདིར་བཀག་འགོག་བྱེད་བཏུབ་པ་ཞིག་མ་ཡིན། དེ་
བཞིན་དུ་ཞིང་ལས་ཀྱིས་འཕྲལ་དུ་མི་གྲངས་འཕར་བར་ནུས་ཕྱིར། རྣམ་ཀུན་ཞིང་ལས་ཚོ་པའི་
མི་གྲངས་ཁོ་ནས་ཀྱང་རྔོན་པའི་ཚོ་པ་ལས་རྣམ་པར་རྒྱལ་ཐུབ། དེར་བརྟེན་སྐབས་ཐོག་འདིར་
རྔོན་པའི་ཚོ་པར་གདམ་ཀ་གཉིས་ལས་མེད་དེ། གཅིག་ནི་བྲོས་བྱོལ་ལ་འགྲོ་བ་སྟེ། རང་ཉིད་ཀྱི་རི་
དྭགས་གཤོར་ས་དག་ཞིང་ར་དང་འབྲོག་རར་འགྱུར་ངེས། གཉིས་ནི་འཇོར་ཐོགས་ཏེ་རང་ཉིད་
ཀྱང་ཞིང་པའི་དཔུང་སྡེར་ཞུགས་དགོས། གདམ་ཀ་འདི་གཉིས་ལས་གང་བདམས་ན་ཡང་འཚོ་བ་
སྐྱེལ་སྟངས་སྔ་མ་ཉམས་དམས་སུ་འགྱུར་འགྲོ་བ་ཆོས་ཉིད་དུ་ཟད།
རྒྱས་སྤྲོས་ཀྱི་རྙི་རྒྱའི་སྐོར་གྱི་གཏམ་རྒྱུད་འདིས་ང་ཚོར་བསླབ་བྱ་འགངས་ཆེན་ཞིག་མཁོ་སྤྲོད་
བྱས་ཡོད་ཅིང་། མིའི་རིགས་ཀྱིས་བློ་གཅིག་སེམས་གཅིག་གིས་སྔར་ལས་བག་ཕེབས་ཅན་གྱི་འཚོ་
བར་འཚོལ་སྙེག་བྱ་ཆེད་སྟོབས་ཤུགས་ཆེན་པོ་ཞིག་བཏོན་ནས་འཛམ་གླིང་གི་རྣམ་པར་བསྒྱུར་
བཀོད་བྱས་ཀྱང་། མཇུག་འབྲས་སུས་ཀྱང་ཚོད་དཔག་བྱེད་མ་ནུས་པར་མ་ཟད། ཐ་ན་ཀུན་གྱིས་
མཐོང་འདོད་པ་ཞིག་ཀྱང་མིན། དེ་བཞིན་དུ་མི་ཞིག་གིས་ལྐོག་ནས་ཞིང་ལས་གསར་བརྗེའི་འབྱུང་
བར་ཐེ་གཏོགས་བྱས་པ་མིན་ལ། ཡང་ན་མིའི་རིགས་འབྲུ་རིགས་ལ་བརྟེན་ནས་འཚོ་རུ་འཇུག་
འདོད་པ་ཡང་མིན། ཆེས་ཐོག་མར་དོན་དག་ཕྲན་ཚེགས་རེ་རེ་ནི་གཙོ་བོ་ལྟོ་བ་འགྲང་ཆེད་དང་
འཚོ་བ་བདེ་འཇགས་ཡོང་ཆེད་ཡིན་མོད། མཐར་གདོད་མའི་རྔོན་པ་ཚོས་ཉིན་གང་གི་དུས་ཚོད་
སྤྱད་ནས་ཚ་གདུང་འོག་ཞིང་ལས་བསྒྲུབ་དགོས་བྱུང་ངོ༌། །
མཆོག་གྱུར་གྱི་ཐེ་གཏོགས།
གོང་གསལ་འདོད་ཚུལ་དག་ལས་ཞིང་ལས་གསར་བརྗེ་ནི་གདམ་ཀ་འཁྲུལ་བའི་མཇུག་
འབྲས་ཡིན་པར་སྨྲ་བ་བདེན་པ་ཡིན་ཡང་སྲིད། གང་ལྟར་ལོ་རྒྱུས་སུ་གདམ་ཀ་ནོར་བའི་དཔེར་
བརྗོད་ད་དུང་བགྲང་ལས་འདས་པ་ཞིག་ཡོད། ཡིན་ནའང་ད་དུང་འདི་ལྟར་ཡིན་ཡང་སྲིད་དེ། ང་
ཚོའི་ཡ་ཐོག་གི་མེས་པོ་ཚོའི་དམིགས་ཡུལ་འཚོ་བ་བདེ་སྐྱིད་བག་ཕེབས་ཡོང་ཆེད་མིན་པར། ཤེས་
མི་ལ་དམིགས་ཡུལ་གཞན་ཞིག་ཡོད་པས་རང་མོས་སྒོས་དཀའ་ངལ་མྱངས་པ་ཡིན་ནམ།
ལོ་རྒྱུས་ཀྱི་འཕེལ་རིམ་འཆད་དུས་ཚན་རིག་པས་རྒྱུན་པར་ཡོད་ཚད་དཔལ་འབྱོར་དང་མི་
གྲངས་ལ་ཁག་དཀྲི་ཅི་ཐུབ་བྱེད་ལ། གང་ལྟར་དེ་ནི་ཁོ་ཚོའི་རྗེས་དཔག་དང་རྩིས་རིག་གི་བསམ་བློ་
གཏོང་སྟངས་དང་ཆ་མཐུན་པར་ངེས། དེང་རབས་ལོ་རྒྱུས་འཆད་དུས་སུ་ཡིག་ཐོག་དཔང་རྟགས་
འབོར་ཆེན་ཡོད་པའི་དབང་གིས་མཁས་པ་ཚོས་འདུ་ཤེས་འཛིན་སྟངས་དང་རིག་གནས་དངོས་
པོ་མ་ཡིན་པའི་རྒྱུ་རྐྱེན་ལ་བསམ་བློ་མི་གཏོང་ཀ་མེད་བྱུང་། དེ་བཞིན་དུ་ང་ཚོས་ཡིག་ཆ་དང་
འཕྲིན་ཡིག དྲན་ཐོ་ཕུན་སུམ་ཚོགས་པ་ཞིག་ཡོད་པ་བརྒྱུད་ནས་འཛམ་གླིང་འཁྲུག་ཆེན་གཉིས་
པའི་འབྱུང་རྐྱེན་བཟའ་འབྲུ་མ་ལྡང་བའམ་མི་འབོར་མང་དྲགས་པའི་དབང་གིས་མིན་པ་རྟོགས་
ཐུབ། ཡིན་ནའང་ནཱ་ཐུའུ་ཧྥེན་རིག་གནས་ཀྱི་ཡིག་ཆ་ཅི་ཡང་མེད་ཕྱིར། ཡ་ཐོག་གདོད་མའི་དུས་
སྐབས་ཀྱི་ལོ་རྒྱུས་འཆད་པ་ལ་ནམ་རྒྱུན་དངོས་གཙོ་རིང་ལུགས་པ་རྣམས་ཀྱི་སྐད་མགོ་ཤིན་ཏུ་
མཐོ། ཡི་གེ་མ་བྱུང་བའི་ཡར་སྔོན་གྱི་དུས་སྐབས་སུ། མི་རྣམས་ཀྱིས་བྱས་པའི་བྱ་བ་དག་དད་མོས་
ཀྱི་ཆེད་དུ་ཡིན་པ་ལས་དཔལ་འབྱོར་གྱི་སླད་དུ་མིན་པར་འདོད་ཀྱང་། དེར་བདེན་དཔང་ཁུངས་བཙུན་ཞིག་རྙེད་ཐབས་བྲལ།
ཡིན་ནའང་ང་ཚོ་དཔང་རྟགས་ཤིན་ཏུ་དཀོན་པའི་གནས་ཚུལ་འོག་སྟབས་ལེགས་ནས་རྗེས་
ཤུལ་ཁུངས་བཙུན་འགའ་རྙེད་བྱུང་། 1995ལོར་གནའ་དཔྱོད་མཁས་པས་ཐུར་ཁེ་ལྷོ་ནུབ་རྒྱུད་ཀྱི་ཀོ་
པེ་ཁུ་ལི་གྲམ་རྡོ་སྔོག་འདོན་བྱས། གནའ་བོའི་ས་འོག་འདི་ནས་ང་ཚོའི་རྙེད་
སོན་བྱུང་བ་ནི་འདུས་སྡེ་དང་སྡོད་ཁང་། ནམ་རྒྱུན་མཐོང་ཐུབ་པའི་འཚོ་བའི་རྗེས་ཤུལ་མ་ཡིན་
པར། དེ་ལས་ལྡོག་སྟེ་རྔམ་བརྗིད་ལྡན་པའི་རྡོ་རིང་འགའ་མངོན་ཞིང༌། དེ་དག་གི་མཛེས་སྤྲས་དག་
སྡུག་ཅིང་མཆོར་ཉམས་ལྡན་པས་མིའི་ཡིད་སེམས་དབང་མེད་དུ་འཕྲོག ཀ་བ་རེའི་ལྗིད་ཚད་ལ་
ཏུན7དང་མཐོ་ཚད་སྤྱི་ཁྲེ5ཙམ་ཡོད། ཉེ་འགྲམ་གྱི་རྡོ་འདོན་སར་ད་དུང་ལེགས་འགྲུབ་བྱུང་མེད་
པའི་རྡོ་རིང་ཞིག་རྙེད་སོན་བྱུང་ཞིང༌། དེའི་ལྗིད་ཚད་ལ་ཏུན50ཡོད་པ་དང༌། བསྡོམས་པས་རྗེས་
ཤུལ་བཅུ་ལྷག་ཡོད་ལ་གཞི་ཁྱོན་ཆེས་ཆེ་བའི་ཞེང་ཚད་ལ་སྤྱི་ཁྲེ30ཡོད།
གོ་ལ་ཧྲིལ་པོའི་ས་ཁུལ་སོ་སོ་ན་འདི་ནང་བཞིན་མི་རྣམས་ཧང་སངས་པར་བྱེད་པའི་རྗེས་
ཤུལ་མང་པོ་ཞིག་ཡོད་ལ། དེ་དག་ལས་ཆེས་མིང་གྲགས་ཅན་ནི་དབྱིན་ཇིའི་གྲམ་རྡོ་ཆེན་མོ་
ཞེས་པ་ཡིན་ཞིང་། འོན་ཀྱང་ཀོ་པེ་ཁུ་ལི་གྲམ་རྡོར་དེ་བས་ཀྱང་ཧ་ལས་དགོས་པའི་ཆ་ཞིག་
ཡོད་པ་ནི། གྲམ་རྡོ་ཆེན་མོའི་ལོ་ཚིགས་ནི་ཧ་ལམ་སྤྱི་ལོ་སྔོན་གྱི་ལོ2500ཙམ་ཡིན་པ་དང་། དེ་ནི་
ཧ་ཅང་དར་རྒྱས་ཆེ་བའི་ཞིང་ལས་སྤྱི་ཚོགས་ཤིག་གིས་བསྐྲུན་པ་རེད། ཡིན་ནའང་ཀོ་པེ་ཁུ་ལི་གྲམ་
རྡོའི་ལོ་ཚིགས་ནི་ཧ་ལམ་སྤྱི་ལོ་སྔོན་གྱི་ལོ9500ཡས་མས་ཤིག་ལ་ཁེལ་ཡོད་པ་དང་། བདེན་དཔང་
ཡོད་དོ་ཅོག་ལས་མངོན་པ་ལྟར་ན། དེ་ནི་རྔོན་པ་ཚོས་བསྐྲུན་པར་ངེས། ཆེས་ཐོག་མར་གནའ་
དཔྱོད་ལས་རིགས་ཀྱིས་འདི་ནི་དཔེ་མི་སྲིད་པར་སྙམ་མོད། ཡང་དང་བསྐྱར་དུ་རྟོག་ཞིབ་བྱས་
རྗེས་དེ་དག་གི་ལོ་ཚིགས་དང་སྐྲུན་མཁན་གང་ལ་བལྟས་ཀྱང་ཞིང་ལས་སྤྱི་ཚོགས་སུ་སླེབས་མེད་
པས་སོམ་ཉི་མ་ལུས་དྲུངས་ནས་འབྱིན་པར་བྱས། འདིར་གཞིགས་ན་སྔོན་ཆད་ང་ཚོས་ཡ་ཐོག་
གདོད་མའི་རྔོན་པའི་ནུས་པ་དང་ཁོ་ཚོའི་རིག་གནས་རྒྱ་ཆེ་ཞིང་གཏིང་ཟབ་པར་སྒོ་ཀུན་ནས་
ཚོད་དཔག་བྱས་པ་དམའ་དྲགས་པ་རྟོགས་ནུས་སོ། །
དེས་ན་རྔོན་པ་ཚོས་ཅིའི་ཕྱིར་འདི་འདྲ་ཞིག་བསྐྲུན་དགོས་པ་རེད་ཅེ་ན། འདིར་བལྟས་ཚོད་
ཀྱིས་ངེས་དོན་གྱི་སྤྱོད་སྒོ་ཆེར་མེད་པ་ལྟར་སྣང་སྟེ། དེ་དག་ནི་གཞི་ཁྱོན་ཆེ་བའི་བཤས་ར་མིན་ལ།
ཆར་ཆུ་དང་སེང་གེ་ལ་བྱོལ་སར་ཡང་བྱེད་མི་བཏུབ་པས། ང་ཚོས་རིགས་པས་དཔྱད་ནས་འདི་
ནི་ལྐོག་གྱུར་གྱི་རིག་གནས་ཤིག་གི་ཆེད་དུ་ཡིན་པར་བསྙད་པ་ལས་འོས་མེད།
དཔྱོད་མཁས་པ་ཚོས་ཀྱང་རྟོགས་དཀའ་བར་གྱུར་ཡོད། སྤྱོད་སྒོ་གང་ཞིག་ཡིན་རུང་། རྔོན་པ་ཚོ་
འདིའི་ཆེད་དུ་དུས་ཚོད་དང་ནུས་ཤུགས་འབོར་ཆེན་སྤྱད་མོས་པ་ཤ་སྟག་རེད། ཀོ་པེ་ཁུ་ལི་གྲམ་
རྡོ་བསྐྲུན་དགོས་ན་ཚོ་པ་མི་འདྲ་བ་ནས་ཐོན་པའི་རྔོན་པ་སྟོང་ཕྲག་ཁ་ཤས་མཉམ་དུ་འཛོམས་
ཏེ་དུས་ཡུན་རིང་པོར་སྟོབས་ཤུགས་གཅིག་ཏུ་བསྒྲིལ་ན་ད་གཟོད་འགྲུབ་ཐུབ། དེར་བརྟེན་འདིའི་
རྒྱབ་ལོགས་སུ་ཆ་ཚང་བའི་ཆོས་ལུགས་ཤིག་གམ་འདུ་ཤེས་འཛིན་སྟངས་ཀྱི་མ་ལག་ཅིག་མེད་ཚེ།
འདི་འདྲ་ཞིག་གཏན་ནས་འགྲུབ་ཐབས་མེད་དོ། །
ཀོ་པེ་ཁུ་ལི་གྲམ་རྡོར་ད་དུང་གོ་ན་སྐྱི་གཡའ་བའི་གསང་བ་ཞིག་ཡོད་པ་ནི། ལོ་ངོ་མང་པོའི་
ནང་ལ་རྒྱུད་འདེད་རིག་པ་སྨྲ་བ་ཚོས་རྒྱུན་པར་གྲོ་འདུལ་སྦྱོང་བྱས་པའི་འབྱུང་ཁུངས་རྩད་ཞིབ་
བྱེད་ཀྱིན་ཡོད་ལ། ཉེ་ལམ་གསར་རྟོགས་བྱུང་བ་ལས་མངོན་པ་ལྟར་ན། མ་མཐའ་ཡང་འདུལ་སྦྱོང་
བྱས་པའི་གྲོ་ཡི་རིགས་མང་པོ་ལས་གཅིག་གི་འབྱུང་ཁུངས་ཉེ་འགྲམ་གྱི་ཁ་ར་ཁ་ཏ་རི་རྒྱུདཡིན་ལ། 
དེ་ནི་ཀོ་པེ་ཁུ་ལི་གྲམ་རྡོ་དང་སྤྱི་ལེ30ཡི་བར་ཐག་མ་གཏོགས་མེད།
འདི་ནི་སྟེས་དབང་ཞིག་ཡིན་མི་སྲིད་ལ། ཀོ་པེ་ཁུ་ལི་གྲམ་རྡོའི་རིག་གནས་ཀྱི་ལྟེ་བ་དང་མིའི་
རིགས་ཀྱིས་ཐོག་མར་གྲོ་འདུལ་སྦྱོང་བྱས་པ(ཡང་ན་གྲོ་ཡིས་མིའི་རིགས་འདུལ་སྦྱོང་བྱས་པ།)
ལ་འབྲེལ་བ་ཞིག་ཡོད་ངེས་ཤིང་། རྡོ་ཡི་ཡོ་བྱད་འདི་དག་སྐྲུན་མཁན་དང་སྤྱོད་མཁན་ཚོ་གསོ་
དགོས་ན། བཟའ་འབྲུ་འབོར་ཆེན་དགོས་པས། རྔོན་པ་ཚོས་རི་སྐྱེས་ཀྱི་གྲོ་འཐུ་བ་ནས་རང་གིས་རྨོ་
འདེབས་བྱེད་པའི་དམིགས་ཡུལ་ནི། ཉིན་རྒྱུན་གྱི་བཟའ་བཅའ་མང་དུ་གཏོང་ཆེད་མིན་པར་ལྷ་
ཁང་ཞིག་བསྐྲུན་པའི་ལས་ཀའི་འཁོར་རྒྱུག་ལ་རྒྱབ་སྐྱོར་བྱེད་ཆེད་ཡིན་ཤས་ཆེ། སྲོལ་རྒྱུན་གྱི་བསམ་
བློ་གཏོང་སྟངས་སུ་མི་རྣམས་ཀྱིས་དང་ཐོག་གྲོང་སྡེ་ཞིག་བསྐྲུན་ཞིང་། དེ་ནས་གྲོང་སྡེ་དེ་དར་རྒྱས་
ཆེན་པོ་ཕྱིན་རྗེས་གྲོང་དཀྱིལ་དུ་དད་མོས་བྱེད་སའི་ལྟེ་བ་ཞིག་བསྐྲུན་པར་སྙམ་མོད། ཀོ་པེ་ཁུ་ལི་
གྲམ་རྡོ་ལས་ཤེས་རྟོགས་བྱུང་བ་ལྟར་ན། དོན་དངོས་སུ་སྔོན་ལ་དད་མོས་བྱེད་སའི་ལྟེ་བ་ལྟ་བུ་
ཞིག་ཆགས་རྗེས། རིམ་གྱིས་མཐའ་འཁོར་དུ་གྲོང་སྡེ་ཆགས་པ་ཡིན་ཤས་ཆེའོ། །
གསར་བརྗེའི་གནོད་འཚེ་ཕོག་མཁན།
མིའི་རིགས་ཀྱིས་འབྲུ་རིགས་དང་ཕུའུ་ཧྲི་ཏི་ཡི་ལུགས་ཀྱི་ཉོ་ཚོང་བྱས། འོན་
ཀྱང་མིའི་རིགས་ཀྱིས་ཉོ་ཚོང་བྱས་པ་སྣ་འདི་གཅིག་པུ་མ་ཡིན་ཏེ། གཞན་དེ་ནི་ལུག་དང་ར་མ།
ཕག ཁྱིམ་བྱ་སོགས་སྲོག་ཆགས་ཀྱི་ལས་དབང་ལ་འབྲེལ་བ་ཡོད། སྔོན་ཆད་ཕྱོགས་བཞིར་འཁྱམས་
པའི་རྔོན་པ་རྣམས་ཀྱིས་རི་སྐྱེས་ཀྱི་ལུག་རྔོན་པ་དང་རིམ་གྱིས་ལུག་ཁྱུའི་རྣམ་པ་ལ་བསྒྱུར་བཅོས་
བཏང་། འདི་ལས་དང་པོ་རི་སྐྱེས་ཀྱི་ལུག་གང་ཞིག་འཛིན་པ་གདམས་གསེས་བྱེད་པ་ནས་མགོ་
བརྩམས་ཤིང༌། མིའི་རིགས་ཀྱིས་གལ་སྲིད་རི་སྐྱེས་ལུག་རྔོན་དུས་ནར་སོན་པའི་ལུག་དང་ལོ་ན་
ཆེ་ཞིང་ནད་ཡོད་པའི་ལུག་བརྔོན་ཚེ། རང་ཉིད་ལ་ཕན་ཐོགས་ཡོད་པ་རྟོགས་ཤིང་། ལུ་གུ་བཙའ་
ནུས་པའི་མ་མོ་དང་ལུ་གུ་མ་བརྔོན་ན་ས་གནས་ཀྱི་ལུག་ཁྱུ་འཕེལ་ཐུབ་པ་རྟོགས། དེ་ནས་གོམ་པ་
གཉིས་པ་ནི་སེང་གེ་དང་སྤྱང་ཀི དགྲར་འཛིན་པའི་མིའི་རིགས་སོགས་ཕར་བསྐྲད་ནས་ལུག་ཁྱུ་
ལ་གནོད་པ་མེད་པར་བཟོས། གོམ་པ་གསུམ་པ་ནི་ལུག་ཁྱུ་གྲོག་རོང་ཞིག་ཏུ་དེད་ནས་འཚོ་སྐྱོང་
བྱེད་པར་སྟབས་བདེ་བཟོས་ལ། མཐར་ལུག་ཁྱུའི་ཁྲོད་ནས་འདུལ་སྦྱོང་བྱེད་སླ་བ་རྣམས་གསོས་
ཤིང༌། ཕོ་ལུག་རྣམས་མིའི་རིགས་ཀྱིས་ལུག་ཁྱུ་འདུལ་སྦྱོང་བྱེད་པའི་བཀག་རྡོ་རུ་གྱུར་པས། ཐོག་
མར་དེ་དག་ལས་ཕལ་ཆེ་བ་བཤས། དེའི་འཕྲོར་ཤ་ཤེད་མེད་པ་དང་ལུག་ཁྱུ་ནས་མི་སྡོད་པར་ཁེར་
འགྲོ་ལ་དགའ་བའི་མ་མོ་ཡང་བཤས། (ཁེར་འགྲོར་དགའ་བ་དེ་དག་ལུག་ཁྱུར་མི་སྡོད་པས་ལུག་
རྫིར་དཀའ་ལས་གཏོད་པ་རེད།)དེ་ནས་བཟུང་མི་རབས་ནས་མི་རབས་བརྒྱུད་ལུག་རྣམས་ཚོན་
པོ་དང་གཡུང་མོ་ཆགས་ཤིང་སྔོན་མའི་རི་སྐྱེས་ནང་བཞིན་རྒོད་པོ་ཡང་མིན་པར་གྱུར། དེའི་ཕྱིར་
དབྱིན་སྐད་དུ་མའེ་རེས་ལ་ལུ་གུ་ཞིག་ཡོད་ཅིང༌། མའེ་རེས་གང་ལ་སོང་ན་ལུ་གུ་དེ་རུ་རྒྱུག་ཅེས་
པའི་བྱིས་གླུ་ཞིག་ཀྱང་ཡོད་དོ། །
དེ་བཞིན་དུ་འདི་འདྲ་ཞིག་ཀྱང་ཡིན་སྲིད་དེ། ཆེས་ཐོག་མར་རྔོན་པས་ལུ་གུ་ཞིག་བཟུང་ཡོང་
ནས་དུས་ཡུན་ཐུང་ཐུང་ཞིག་ལ་གསོས་ཤིང་། བཟའ་རྒྱུ་མོད་དུས་ཟླ་ཁ་ཤས་ལ་གསོས། དེ་ནས་
བཟའ་རྒྱུ་དཀོན་པའི་དུས་ཚིགས་ལ་བཤས་ནས་ཟོས། དེ་ལྟར་དུས་ཡུན་ངེས་ཅན་ཞིག་ལ་སླེབས་
རྗེས་སྔོན་ལ་གསོས་ནས་ཕྱིས་ལ་བཤའ་བའི་ལས་དེ་གཞི་ཁྱོན་ཆེ་རུ་འགྲོ་མགོ་བརྩམས་ཏེ། ལུག་
འགའ་ཤས་དྲུས་རྩ་ལངས་ནས་ལུ་གུ་བཙས། དེ་ནས་བཙས་པའི་ལུ་གུ་དག་ལས་མི་ལ་གནོད་འཚེ་
བྱེད་པ་དང་ཁར་མི་ཉན་པ་རྣམས་སྔ་གཞུག་ཏུ་བཤས། ཁར་ཉན་ཞིང་གཡུང་མོའི་རིགས་རྣམས་
གསོས་ནས་མུ་མཐུད་དུ་ལུ་གུ་བཙའ་རུ་བཅུག མཐའ་མར་འདུལ་སྦྱོང་བྱས་པའི་ལུག་གཡུང་མོ་ཁྱུ་གཅིག་བྱུང༌།
འདི་ལྟར་འདུལ་སྦྱོང་བྱས་པའི་སྒོ་ཕྱུགས་ལུག་དང་ཁྱིམ་བྱ། བོང་བུ་སོགས་ཀྱིས་མིའི་རིགས་
ལ་འཛད་མཐའ་མེད་པའི་བཟའ་བཏུང་ཤ་དང་འོ་མ། རྒྱུ་ཆ། (ཀོ་བ་དང་བལ།)ཕྱུགས་ཤུགས་
བཅས་བསྩལ། སྔོན་མར་མི་རང་ཉིད་ཀྱི་ནུས་ཤུགས་ལ་བརྟེན་དགོས་པའི་ལས་ཀ་སྟེ་དབོར་འདྲེན་
དང་ཞིང་རྨོ་བ། འབྲུ་རིགས་འཐག་པ་སོགས་སྒོ་ཕྱུགས་ལ་བརྟེན་མགོ་བརྩམས། ཞིང་ལས་སྤྱི་
ཚོགས་མང་ཆེ་ཤོས་སུ་མིའི་རིགས་ཀྱི་ལས་ཀ་དང་པོ་ནི་ལོ་ཏོག་འདེབས་རྒྱུ་དང་གཉིས་པ་ནི་སྒོ་
ཕྱུགས་འཚོ་སྐྱོང་བྱེད་རྒྱུ་དེ་ཡིན། ཡིན་ནའང་ས་ཁུལ་འགའ་ཤས་སུ་རྣམ་པ་གསར་པའི་སྤྱི་ཚོགས་
ཤིག་བྱུང་ཡོད་དེ། དེ་ནི་གཙོ་བོ་སྲོག་ཆགས་གཞན་པར་བཤུ་གཞོག་དང་བཀོལ་སྤྱོད་ལ་བརྟེན་ནས་འཚོ་བའི་འབྲོག་ལས་ཚོ་པ་ཡིན་ནོ། །
མིའི་རིགས་འཛམ་གླིང་ཧྲིལ་པོར་རྒྱ་བསྐྱེད་པ་དང་བསྟུན་ནས་སྒོ་ཕྱུགས་དག་ཀྱང་ཁོ་ཚོའི་
རྗེས་སུ་བསྙེག་དགོས་བྱུང་། ལོ་ངོ་ཁྲི་གཅིག་གི་གོང་རོལ་ལ། གོ་ལ་ཧྲིལ་པོ་ནས་ཨེ་ཤ་ཡ་དང་ཨ་
ཧྥེ་རི་ཁའི་སྐམ་ས་ཆེན་པོའི་ས་ཁུལ་ངེས་ཅན་ཞིག་ན་ལུག་དང་བ་གླང་། ར་མ། ཕག་རྒོད། ཁྱིམ་བྱ་
བཅས་བསྡོམས་ན་ས་ཡ་འགའ་མ་གཏོགས་མེད་མོད། ད་ལྟ་གོ་ལ་ཡོངས་སུ་ཧ་ལམ་ལུག་དུང་ཕྱུར་
བཅུ་དང་ཕག་དུང་ཕྱུར་བཅུ། བ་གླང་དུང་ཕྱུར་བཅུ་ལྷག ཁྱིམ་བྱ་དུང་ཕྱུར250ལས་བརྒལ་བར་
ཡོད་པར་མ་ཟད། དེ་དག་འཛམ་གླིང་གི་ས་ཁུལ་སོ་སོར་ཁྱབ་ཡོད། ཁྱིམ་བྱ་ནི་ལོ་རྒྱུས་སུ་ཆེས་སྤྱིར་
བཏང་གི་བྱ་རིགས་ཤིག་ཡིན་ཞིང་། དེ་བཞིན་དུ་འོ་འཐུང་སྲོག་ཆགས་ཆེ་རིགས་ལ་མཚོན་ན་ཤེས་
མི་ཨང་དང་པོར་གནས་ཤིང་། ཨང་གཉིས་པ་ནས་བཞི་པ་ནི་འདུལ་སྦྱོང་བྱས་པའི་བ་གླང་དང་
ཕག་ལུག་བཅས་ཡིན་ནོ། །དེར་བརྟེན་སྒྲ་དོག་འཇུག་གི་འཕེལ་འགྱུར་ལྟ་བའི་ཐད་ནས་བཤད་ན།
བདེ་བླག་ངང་འཕེལ་འགྱུར་བྱུང་ཡོད་མེད་འཇལ་བའི་ཚད་གཞི་ནིDNAའདྲ་བཤུས་བྱས་པའི་
གྲངས་ཀ་ལ་རག་ལས་པས། ཞིང་ལས་གསར་བརྗེ་ནི་ཁྱིམ་བྱ་དང་བ་གླང་། ཕག ལུག་བཅས་ལ་མཚོན་ན་གཏམ་བཟང་ཞིག་ཏུ་གྱུར་ཡོད།
ཡིན་ནའང་ཡིད་སྐྱོ་དགོས་པ་ཞིག་ལ། འཕེལ་འགྱུར་གྱི་ལྟ་བ་ནི་སྐྱེ་རིགས་ལེགས་འགྲུབ་
ཡོང་ཡོད་མེད་ཀྱི་ཚད་འཇལ་བྱེད་ཁོ་ན་མིན་ལ། དེས་འཚོ་གནས་དང་སྐྱེ་འཕེལ་རྐྱང་རྐྱང་ལ་
སྣང་འཇོག་བྱེད་པ་ལས། དེ་དག་རེ་རེའི་བདེ་སྡུག་ལ་གཏན་ནས་དོ་སྣང་མི་བྱེད། འཕེལ་འགྱུར་
གྱི་ངོས་ཐད་ནས་བཤད་ན། འདུལ་གསོ་བྱས་པའི་ཁྱིམ་བྱ་དང་བ་གླང་ནི་ཆེས་ལེགས་འགྲུབ་བྱུང་
བའི་འཐུས་ཚབ་ཏུ་བགྲང་ཆོག་མོད། དེ་དག་ནི་ལོ་རྒྱུས་སུ་འཚོ་བ་ཆེས་ཡ་ང་བའི་སྲོག་ཆགས་སུ་
ངེས། སྲོག་ཆགས་འདུལ་སྦྱོང་བྱས་པ་ནི་ཀླ་ཀློའི་བྱེད་ཐབས་ལ་བརྟེན་ནས་བྱུང་ཞིང༌། ལྷག་པར་
དུ་དུས་ཚོད་རིམ་གྱིས་ཕར་འདས་པ་དང་བསྟུན་ནས་འདི་ལྟ་བུའི་ཀླ་ཀློའི་བྱ་སྤྱོད་ལྡབ་འགྱུར་གྱིས་མང་དུ་ཕྱིན།
སྤྱིར་རི་སྐྱེས་བྱ་ཕོའི་ཚེ་ཚད་ཕལ་ཆེར་ལོ7ནས12ཡིན་པ་དང་། བ་གླང་གི་ཚེ་ཚད་ཕལ་ཆེར་
ལོ20ནས25ཡིན། ཕྱི་ཡུལ་གྱི་ཁོར་ཡུག་ནས་མང་ཆེ་ཤོས་ལོ་དེ་འདྲ་ཞིག་ལ་འཚོ་མི་ཐུབ་ནའང༌།
ཉུང་མཐར་ལོ་གང་མང་ཞིག་ལ་འཚོ་བའི་གོ་སྐབས་ལྡན་པ་རེད། དེ་དག་དང་བསྡུར་ན་དཔལ་
འབྱོར་ཁེ་ཕན་ཆེད་དུ། འདུལ་གསོ་བྱས་པའི་ཁྱིམ་བྱ་དང་བ་གླང་སྐྱེས་ནས་གཟའ་འཁོར་ཁ་ཤས་
དང་ཟླ་བ་འགའི་རྗེས་སུ་བཤའ་བའི་དུས་ལ་སླེབ་འགྲོ། (གལ་སྲིད་ཁྱིམ་བྱ་ཞིག་ཟླ་བ་གསུམ་ལ་
གསོས་ན་ལྗིད་ཚད་ཆེས་མཐོ་བའི་ཚད་ལ་སླེབས་ཐུབ་ན། ལོ་མང་པོར་གསོ་དགོས་དོན་ཅི་ཡོད།)
སྒོང་བྱ་དང་བཞོན་མ། ངལ་རྩོལ་ལ་སྤྱོད་པའི་སྒོ་ཕྱུགས་དག་སྐབས་འགར་ཡུན་རིང་ལ་
འཚོ་ཐུབ་པ་ཡིན་མོད། དེའི་རིན་དོད་ནི་དེ་དག་གིས་རང་ཉིད་ཀྱི་རང་གཤིས་དང་འདོད་བློར་མི་
མཐུན་པའི་འཚོ་བ་རོལ་དགོས་པ་རེད། དཔེར་ན། བ་གླང་གིས་ཉིན་གང་པོར་ཡངས་པའི་རྩྭ་ཐང་
དུ་བག་ཡངས་ཀྱིས་གང་དགར་རྒྱུ་ཞིང་འདུག་རོགས་ལ་བ་གླང་གཞན་དག་འདོད་པ་ལས། སྤྲ་མི་
ཞིག་གིས་རྗེས་ནས་ལྕག་ཕྱར་ཏེ་རང་ལ་ཐོང་གཤོལ་བཏེགས་ནས་ཞིང་རྨོ་རུ་འཇུག་མི་འདོད།
བ་གླང་དང་རྟ། བོང་བུ། རྔ་མོང་བཅས་ཁར་ཉན་པའི་བྲན་དུ་བཀོལ་བའི་སྲོག་ཆགས་ལ་
བསྒྱུར་ཆེད། ངེས་པར་དུ་དེ་དག་གི་རང་གཤིས་དང་ཁོ་ཚོའི་སྤྱི་ཚོགས་ཀྱི་འབྲེལ་བ་བསྒྱུར་བ་དང་།
བཙན་འཛུལ་རང་གཤིས་དང་སྡེབ་སྦྱོར་གྱི་ནུས་པ་ཡང་མེད་པར་བཏང་བར་མ་ཟད། དེ་དག་གི་
འགྲོ་བསྐྱོད་ལ་ཡང་རང་དབང་བྲལ་བར་བྱས། ཞིང་པ་རྣམས་ཀྱིས་ད་དུང་གཅུན་སྡོམ་བྱེད་པའི་
བྱེད་ཐབས་སྣ་ཚོགས་གསར་གཏོད་བྱས་ཡོད། དཔེར་ན། སྲོག་ཆགས་རྣམས་ར་བའམ་གཟེབ་ཏུ་
འཇུག་པ་དང་ལྕགས་ཐག་གིས་འདོགས་པ། ལྕག་དང་ཚེར་དབྱུག་གིས་འབྲབ་པ་སོགས་བྱེད་པར་
མ་ཟད། ཐ་ན་དེ་དག་དབང་པོ་སྐྱོན་ཅན་དུའང་གཏོང་སྲིད། སྲོག་ཆགས་འདུལ་སྦྱོང་བྱེད་པའི་
བརྒྱུད་རིམ་ཁྲོད་རྣམ་ཀུན་ཕོ་རྣམས་ཀྱི་བྱ་བཅད་དེ་རྒོད་གཤིས་རྨེག་མེད་དུ་གཏོང་ཞིང་། དེ་ནི་
མིའི་རིགས་ཀྱིས་ཕྱུགས་ཟོག་སྐྱེ་འཕེལ་ལ་ཚོད་འཛིན་བྱེད་པར་ཡང་ཕན།
ཞིན་ཀི་ནེ་ཡའི་ཚོ་པའི་སྤྱི་ཚོགས་མང་པོ་ཞིག་གི་ཁྲོད་དུ། མི་ཞིག་ལ་འབྱོར་པ་ལྡན་མིན་གྱི་
ཚད་འཇལ་བྱེད་ནི་ཁོའམ་ཁོ་མོར་དབང་བའི་ཕག་གི་གྲངས་ཀ་ཡིན་ཞིང་། ཕག་གང་སར་མི་འབྲོ་
བའི་ཆེད་དུ་ཞིན་ཀི་ནེ་ཡའི་ཞིང་པ་རྣམས་ཀྱིས་ཕག་གི་སྣ་བྲེགས་པས། ཕག་གིས་དྲི་མ་སྣོམ་དུས་
སུ་བཟོད་མི་ནུས་པའི་ན་ཟུག་སྐྱེས་ཏེ། ཟས་བཙལ་རྒྱུ་ཕར་ཞོག་ཐ་ན་ལམ་ཡང་མི་རྙེད་པའི་མཐར་
རང་གི་བདག་པོར་མི་བརྟེན་ཀ་མེད་དུ་གྱུར། ཞིན་ཀི་ནེ་ཡའི་ས་ཁུལ་གཞན་ཞིག་ཏུ། མི་རྣམས་
ཀྱིས་གོམས་སྲོལ་ལ་ཕག་གང་སར་མི་འབྲོ་ཆེད་མིག་འབྲས་གཉིས་ཀྱང་འདོན་པར་བྱེད།”
འོ་མའི་ཐོན་རྫས་ལས་རིགས་སུའང་སྲོག་ཆགས་ལ་མིའི་ཁར་ཉན་པར་བྱེད་པའི་ཐབས་ཤེས་
ཡོད་དེ། བ་མོ་དང་ར་མ། མ་མོ་སོགས་ཀྱིས་བེའུ་དང་ལུ་གུ་བཙས་རྗེས་ད་གཟོད་འོ་མ་འདོན་
ནུས་ཤིང་། དེའང་ནུ་མ་བསྣུན་པའི་དུས་ཡུན་ཐུང་ངུ་ཞིག་མ་གཏོགས་མེད། དེས་ན་སྒོ་ཕྱུགས་འདི་
དག་ལ་འོ་མ་རྒྱུན་ཆད་མེད་པར་མཁོ་སྤྲོད་བྱེད་དུ་འཇུག་འདོད་ན། ཞིང་པ་ཚོས་ངེས་པར་དུ་
བེའུ་དང་ལུ་གུ་བཙའ་རུ་བཅུག་རྗེས། འོ་མ་བེའུ་དང་ལུ་གུ་ལ་ཅུང་ཙམ་ལས་ནུ་རུ་མི་འཇུག དེར་
བརྟེན་ལོ་རྒྱུས་སུ་རྣམ་ཀུན་སྤྱོད་པའི་བྱེད་ཐབས་ཤིག་ནི་བེའུ་དང་ལུ་གུ་བཙས་མ་ཐག་གསོད་
པར་བྱེད་པ་དེ་ཡིན། དེ་ལྟར་བྱས་ཚེ་མིའི་རིགས་ཁོ་ནས་བ་མོ་དང་མ་མོའི་འོ་མ་བདག་གིར་
བཟུང་ཆོག དེ་ནས་ནུ་མ་སྐམ་སོང་ན་ཡང་བསྐྱར་མངལ་སྦྲུམ་པས་ཆོག ང་ཚོའི་ཐོས་འཛིན་གྱི་བུ་
གར་ལྷུང་མ་ཐག་སྐྱི་གཡའ་བ་ཞིག་ཡིན་མོད། ད་ལྟ་ད་དུང་སྣང་ཚུལ་འདི་ཡོངས་ཁྱབ་རང་བཞིན་
ཞིག་ཏུ་ཆགས་ཡོད། དེང་གི་འབྲོག་ར་མང་པོ་ཞིག་ཏུ་བ་མོ་ལོ5ལ་གསོས་རྗེས་བཤས་འགྲོ་བ་དང༌།
ལོ5ཡི་ནང་དུ་ཧ་ལམ་མངལ་སྦྲུམ་སྟེ་འོ་མ་འདོན་ཚད་རྒྱུན་འཁྱོངས་བྱེད་ཀྱིན་ཡོད། བེའུ་བཙས་
རྗེས་ཧ་ལམ་ཉིན60ནས120རྗེས་སུ་སླར་ཡང་མངལ་སྦྲུམ་དུ་འཇུག བ་མོ་དང་མ་མོ་དག་གིས་ཕྲུ་
གུ་བཙས་ནས་མི་འགྱངས་པར་མའི་གམ་ནས་ཁྲིད་འགྲོ་ལ། མོ་རྣམས་གསོས་ནས་བཞོན་མ་བྱེད་
པ་དང༌། ཕོ་རྣམས་ཤ་རིགས་ཐོན་ལས་ཀྱི་བཤན་པའི་ལག་ཏུ་སྐྱེལ།
བྱེད་ཐབས་གཞན་ཞིག་ནི། བེའུ་དང་ལུ་གུ་ཨ་མའི་གམ་ལ་བཅར་དུ་འཇུག་ནའང་བྱེད་ཐབས་
སྣ་ཚོགས་སྤྱད་ནས་ཨ་མའི་ནུ་ཞོ་འཐུང་དུ་མི་འཇུག ཆེས་སྟབས་བདེ་བའི་བྱེད་ཐབས་ནི། དང་
པོ་བེའུ་ལ་ནུ་མ་ནུ་རུ་བཅུག དེ་ནས་འོ་མ་བབས་མ་ཐག་བེའུ་ཕར་ཁྲིད། བྱེད་ཐབས་འདིས་མ་བུ་
གཉིས་ཀར་མཉམ་དུ་གནོད་པ་བཟོ་སྲིད་པར་བསམ་བློ་ཞིག་བཏང་ན་རྟོགས་ཐུབ། སྔོན་ཆད་འབྲོག་
པའི་ཚོ་པ་འགའ་ཤས་ཀྱི་བྱེད་ཐབས་ནི། བེའུ་དང་ལུ་གུ་བཤས་ནས་ཟོས་རྗེས། པགས་པ་རྐྱལ་བཤུས་
བྱས་ནས་དམར་དཔེ་བཟོས་རྗེས་ཨ་མའི་མིག་ལམ་དུ་བཞག་ནས་འོ་མ་འདོན་པར་སྐུལ། ཡང་
སུའུ་ཏན་གྱི་ནུའུ་ཨེར་མི་རིགས་ནི་དེ་བས་ཀྱང་གདུག་རྩུབ་ཆེ་སྟེ། ཁོ་ཚོས་དམར་དཔེ་
བཟོས་པའི་སྟེང་དུ་བེའུ་ཡི་ཨ་མའི་གཅིན་པ་གཏོར་བ་ན། བེའུ་རྫུན་མ་འདིར་སྣོམ་ན་བེའུ་དང་འདྲ་
ཞིང་། ནུའུ་ཨེར་རིགས་ཀྱི་ལག་རྩལ་གཞན་ཞིག་ནི་བེའུ་ཡི་མཆུ་ལ་ཚེར་མ་བཏགས་རྗེས། བེའུ་ཡིས་
ནུ་མ་ནུ་དུས་ཨ་མའི་ནུ་མར་ན་ཟུག་སྐྱེད་ནས་ནུ་མ་ནུ་རུ་མི་འཇུག སྔོན་ཆད་ས་ཧ་ལའི་ཐུ་ཨ་རེ་
ཀི་མི་རིགས་ཀྱིས་རྔ་མོང་གསོ་དུས། ཁོ་ཚོས་རྔེའུ་ཡི་སྣ་དང་ཡ་མཆུར་བུ་ག་བཏོད་
པའམ་འབྲེག་པར་བྱེད་ཅིང་། དེ་ལྟར་བྱས་ན་ནུ་མ་ནུ་དུས་ན་ཟུག་སྐྱེས་ནས་འོ་མ་མང་པོ་ནུ་མི་ནུས་པར་བྱེད་དོ། །
ཞིང་ལས་སྤྱི་ཚོགས་ཡོད་དོ་ཅོག་གིས་རང་གི་ཞིང་རའི་ནང་གི་སྲོག་ཆགས་ལ་དེ་འདྲའི་ཡ་
ང་བའི་མནར་གཅོད་བྱེད་པའང་མིན་ཕྱིར། སྲོག་ཆགས་ལ་ལའི་འཚོ་བ་ཤིན་ཏུ་སྐྱིད་པོ་ཡོད་དེ།
དཔེར་ན། བལ་ལེན་པའི་ཆེད་དུ་གསོས་པའི་ལུག་དང་གཅེས་ཁྱི། ཞི་ལ། གཞན་དམག་རྟ་དང་རྒྱུག་
རྟ་སོགས་རྣམ་ཀུན་འཚོ་བ་སྐྱིད་པོ་ཡོད། གནའ་བོའི་རོམ་བཙན་རྒྱལ་གྱི་རྒྱལ་པོ་ཁ་ལི་ཀུའུ་ལི་ཡིས་རང་ཉིད་ཀྱི་བཅིབས་པ་དབྱིན་ཞི་ཐ་ཐུའུ་སི་སྲིད་འཛིན་དཔོན་
པོར་བསྐོ་འཇོག་བྱེད་རྩིས་བྱས། ལར་ལོ་རྒྱུས་སྤྱི་ལ་བལྟས་ན། འབྲོག་པ་དང་ཞིང་པ་གང་ཡིན་རུང་
རང་ཉིད་ཀྱི་སྒོ་ཕྱུགས་ལ་བརྩེ་སེམས་དང་བདག་སྐྱོང་གང་ལེགས་བྱེད་པ་ནི། བྲན་གཡོག་བདག་
པོས་བྲན་གཡོག་ལ་བདག་སྐྱོང་བྱེད་པ་ནང་བཞིན་ཡིན་ཕྱིར། རྒྱལ་པོ་དང་མངོན་ཤེས་ཅན་ཚོས་
རང་ཉིད་ཕྱུགས་འཚོ་སྐྱོང་བྱེད་མཁན་གྱི་གཟུགས་སུ་བཀོད་པ་ཡང་བསམ་ཡུལ་ལས་འདས་པ་
ཞིག་མིན་པ་དང་། ཁོ་ཚོ་དང་ཁོ་ཚོའི་ལྷ་ཡིས་འབངས་མི་བདག་སྐྱོང་བྱེད་པ་ནི། དངོས་གནས་
ཕྱུགས་བདག་གིས་ལུག་ཁྱུ་འཚོ་སྐྱོང་བྱེད་པ་དང་གཉིས་སུ་མ་མཆིས་སོ། །
ཡིན་ནའང་། གལ་སྲིད་ཕྱུགས་བདག་གི་ངོས་ཐད་མ་ཡིན་པར་ཕྱུགས་ཟོག་གི་ངོས་ཐད་ནས་
ཞིང་ལས་གསར་བརྗེ་ལ་བལྟས་ཚེ། སྲོག་ཆགས་མང་པོ་ཞིག་ལ་མཚོན་ནས་བཤད་ན་འདི་ནི་ཡ་
ང་བའི་གོད་ཆགས་ཅིག་ཡིན་པ་གཞི་ནས་རྟོགས་འོངས་ལ། འཕེལ་འགྱུར་ལེགས་འགྲུབ་ཡོང་བ་
ཡང་དོན་མེད་དུ་གྱུར། རྒྱུད་ཆད་ལ་ཉེ་བའི་རི་སྐྱེས་བསེ་རུ་ལ་མཚོན་ན་གཟེབ་དྲར་བཅུག་ནས་
ཤ་ཤེད་འཛོམས་རྗེས་བྲོ་བ་ལྡན་པའི་ཚགས་ཤ་ལས་བྱེད་ཀྱི་བ་གླང་དེ་དག་དང་བསྡུར་ན་འཚོ་བ་
དངོས་གནས་སྐྱིད་པོ་ཡོད། རང་གི་རིགས་རྒྱུད་མི་འགྱངས་པར་རྩ་སྟོངས་སུ་འགྱུར་ཉེན་ཡོད་ཀྱང་
འདིས་རི་སྐྱེས་བསེ་རུ་རང་ཉིད་ཀྱི་འཚོ་བའི་འདོད་བློར་གནོད་པ་གང་ཡང་མེད། དེ་དང་བསྡུར་
ན་བཤའ་བྱའི་བ་གླང་གི་རིགས་ལ་གྲངས་ཀའི་ཐད་ནས་ཤིན་ཏུ་ལེགས་འགྲུབ་བྱུང་ཡོད་ནའང་།
དམྱལ་ཁམས་སུ་ལྷུང་འདྲའི་མནར་གཅོད་ཚད་མེད་མྱོང་བཞིན་པའི་བ་གླང་རེ་རེར་མཚོན་ན་ཕན་ཏིལ་འབྲུ་ཙམ་ཡང་མེད།
ང་ཚོར་ཞིང་ལས་གསར་བརྗེ་ལས་ཐོབ་པའི་བསླབ་བྱ་ཆེས་འགངས་ཆེ་ཤོས་ནི། སྐྱེ་རིགས་
འཕེལ་འགྱུར་ཐད་ནས་ལེགས་འགྲུབ་བྱུང་བ་དེས་ཚེ་སྲོག་བྱེ་བྲག་པའི་བདེ་སྡུག་མཚོན་མི་ནུས་
པ་དེ་ཡིན་ཞིང༌། གྲོ་དང་མ་རྨོས་ལོ་ཏོག་སོགས་རྩི་ཤིང་དག་ལ་ཞིབ་འཇུག་བྱེད་དུས། འཕེལ་
འགྱུར་ཁོ་ནའི་ལྟ་བ་སྤྱད་ན་ནོར་འཁྲུལ་མི་འབྱུང་ཡང༌། ནོར་དང་ལུག ཤེས་མི་སོགས་ཆགས་
སྡང་གི་སེམས་ཚོར་ལྡན་པའི་སྲོག་ཆགས་ལ་མཚོན་ན། ངེས་པར་དུ་འཕེལ་འགྱུར་ལེགས་འགྲུབ་
ཡོང་བ་དེས་མི་སྒེར་གྱི་འཚོ་བར་ཤུགས་རྐྱེན་ཅི་ཞིག་ཐེབས་པ་ལ་ཡང་བསམ་བློ་གཏོང་དགོས།
ང་ཚོས་གཤམ་གྱི་ས་བཅད་ནང་དུ་མིའི་རིགས་ཀྱི་ནུས་པ་སྤྱི་ཡོངས་ནས་མཐོར་འདེགས་དང་
ཡོད་ཚད་ལེགས་འགྲུབ་བྱུང་བ་དང་བསྟུན་ནས་མི་སྒེར་རེ་རེའི་སྡུག་བསྔལ་ཡང་འཕར་གྱིན་པ་མཐོང་ཐུབ་བོ། །

ས་བཅད་དྲུག་པ།
གཏོར་གཟུགས་མཆོད་རྟེན་བཞེངས་པ།

ཞིང་ལས་གསར་བརྗེ་ནི་ལོ་རྒྱུས་སུ་རྩོད་གཞི་ཆེས་ཆེ་བའི་དོན་རྐྱེན་ཞིག་ཡིན་སྲིད་དེ། འགའ་
ཤས་ཀྱིས་མིའི་རིགས་དར་རྒྱས་དང་ཡར་ཐོན་བཏང་སོང་ཟེར་ལ། ཡང་འགའ་ཤས་ཀྱིས་ལམ་
འདིས་མཐར་རྩ་མེད་དུ་གཏོང་སྲིད་པར་སྨྲ། ཕྱི་མ་ལ་མཚོན་ན། ཞིང་ལས་གསར་བརྗེ་ནི་དཀྱོགས་
མཚམས་གལ་ཆེན་ཞིག་ཡིན་ཞིང་། དེས་ཤེས་མི་ལ་རང་བྱུང་ཁམས་དང་ཤི་གསོན་མཉམ་གནས་
བྱེད་པའི་འབྲེལ་བ་དོར་དུ་བཅུག་སྟེ། ཁོ་ཚོ་གོམ་སྟབས་ཆེན་པོས་འདོད་རྔམ་དང་རང་ཉིད་ཁོ་
ནར་བསམ་པའི་འཇིག་རྟེན་དུ་ཕྱོགས། ཡིན་ནའང་ལམ་འདིའི་ཕར་སྣེ་ག་འདྲ་ཞིག་ཡིན་རུང་ད་
ནི་ཕྱིར་ལྡོག་ཐབས་གདོད་ནས་བྲལ། ཞིང་ལས་གསར་བརྗེའི་དུས་སྐབས་ལ་སླེབས་རྗེས། མི་འབོར་
འཕྲལ་དུ་འཕར་བས་ཞིང་ལས་སྤྱི་ཚོགས་གང་དང་གང་ཡིན་རུང་ཕྱིར་རྔོན་པའི་འཚོ་བར་ལོག་ན་
ནི། མཇུག་འབྲས་རྩ་སྟོངས་སུ་འགྲོ་བ་ལས་ལམ་གཞན་ཞིག་མེད། ཧ་ལམ་སྤྱི་ལོ་སྔོན་གྱི་ལོ10000སྟེ་
ཞིང་ལས་དུས་སྐབས་ཀྱི་ཡར་སྔོན་ཏག་ཏག་ལ་འཛམ་གླིང་དུ་རྔོན་པའི་མི་གྲངས་ཁྲི500ནས་
ཁྲི800ལྷག་ཡོད་ལ། ཕྱིས་སུ་སྤྱི་ལོ་དུས་རབས་དང་པོའི་དུས་སུ་རྔོན་པ་ས་ཡ་གཅིག་གཉིས་ཙམ་
ས་མེད།(དེ་ཡང་ཨོ་སི་ཁྲུ་ལི་ཡ་དང་མེ་གླིང༌། ཨ་ཧྥེ་རི་ཁ་ན་མ་གཏོགས་མེད།)ཞིང་པའི་མི་
གྲངས་དུང་ཕྱུར2.5ལ་འཕར་ཡོད་པ་དང་བསྡུར་ན་ཤིན་ཏུ་ཉུང་བར་མངོན།
ཞིང་པ་ཕལ་མོ་ཆེ་གཏན་འཇགས་ཀྱི་འདུས་སྡེ་རུ་བསྡད་ཡོད་ཅིང་། འབྲོག་པ་ཉུང་ཤས་
ཤིག་ལས་མེད། “གཏན་སྡོད” ཀྱིས་མི་གང་མང་ཞིག་གི་འཚོ་གནས་ཀྱི་རྒྱ་ཁྱོན་ཤིན་ཏུ་ཆུང་
ངུ་རུ་བཟོས་པ་དང༌། གདོད་མའི་རྔོན་པའི་འཚོ་གནས་བྱེད་སའི་ཁྱབ་ཁོངས་ལ་སྤྱི་ལེ་གྲུ་བཞི་
མ་བཅུ་ཕྲག་ཁ་ཤས་ནས་བརྒྱ་ཕྲག་དུ་མ་ཡོད་ཅིང་དེ་དག་ཡོད་ཚད་ནི་ཁོ་རང་ཚོའི “ཁྱིམ་
གཞིས” སུ་མཐོང་སྟེ། དེར་རི་ཆུ་ཕྲན་ནགས་གསུམ་ཡོད་ལ། ད་དུང་མཐའ་ཡས་པའི་ནམ་མཁའ་
ཡང་ཡོད། ཡིན་ནའང་ཞིང་པ་རྣམས་ལ་མཚོན་ན། ཕལ་ཆེར་ཉིན་ཧྲིལ་པོར་རྣང་མའམ་སིལ་
རའི་ནང་དུ་ལས་ཀ་ལས་དགོས་ཤིང་། “ཁྱིམ” ལ་ལོག་པའི་དབང་དུ་བཏང་ཡང་། སྐབས་
འདིའི་ཁང་པ་ནི་ཤིང་དང་རྡོ། ཡང་ན་འཇིམ་པ་ལས་གྲུབ་པའི་གུ་དོག་པའི་ཁང་པ་ཞིག་ཡིན་
ཞིང༌། དེ་དག་གི་མཐའ་རེ་ལ་ཆེས་རིང་ནའང་སྤྱི་ཁྲེ་བཅུ་ཕྲག་ཁ་ཤས་མ་གཏོགས་མེད། ལར་
ཞིང་པ་ནི་སྡོད་ཁང་ཞེས་པའི་གྲུབ་ཆ་འདིར་ཤུགས་དྲག་པའི་དུང་བ་ཞིག་ཡོད་པས། གསར་བརྗེ་
འདིར་དོན་སྙིང་ཆེན་པོ་ལྡན་ལ། འདིས་འཛུགས་སྐྲུན་ལ་ཤུགས་རྐྱེན་ཐེབས་པར་མ་ཟད། སེམས་
ཁམས་ལ་དེ་ལས་ཀྱང་ཤུགས་རྐྱེན་ཆེན་པོ་ཐེབས་ཡོད། ཞིང་ལས་གསར་བརྗེའི་རྗེས་ནས་བཟུང་།
མིའི་རིགས་སྔར་བས་ཀྱང་རང་ཉིད་ཁོ་ན་ལྟེ་བར་སེམས་པའི་སྲོག་ཆགས་ཤིག་ཏུ་གྱུར་ཏེ། “རང་
ཁྱིམ”ལ་དམ་དུ་འབྲེལ་བ་དང་ཁྱིམ་མཚེས་ལས་ལོགས་སུ་བུད་པ་ནི་གང་དེའི་སེམས་ཁམས་ཀྱི་ཁྱད་ཆོས་སུ་མངོན།
གསར་དུ་གྲུབ་པའི་ཞིང་ལས་བྱེད་སྒོའི་ཁྱབ་ཁོངས་ནི་རྒྱ་ཁྱོན་ཐད་ནས་སྔོན་གྱི་རྔོན་པ་ལས་
ཆུང་བར་མ་ཟད། མིའི་ཐབས་ཀྱི་གྲུབ་ཆ་སྔར་བས་མང་དུ་ཕྱིན་ཡོད། རྔོན་པས་མེ་བཀོལ་སྤྱོད་བྱེད་
པ་ལས་རང་ཉིད་ཀྱི་འཚོ་གནས་ལ་བསམ་བཞིན་དུ་འགྱུར་བ་གཏོང་གིན་མེད། འོན་ཏེ་ཞིང་པ་
ནི་དེ་འདྲ་མ་ཡིན་པར། ཁོ་ཚོས་ལུས་སེམས་གཉིས་ཀས་དཀའ་ལས་བརྒྱབ་ནས་མྱ་ངམ་ཐང་ཞིག་
མིའི་རིགས་ཁོ་ནར་གཏོགས་པའི་མིས་བཟོས་གླིང་ཕྲན་ཞིག་ཏུ་བསྒྱུར། ཁོ་ཚོས་ནགས་ཚལ་གཅོད་
པ་དང་ཆུ་རྐ་རྐོ་བ། སྡོད་ཁང་སྐྲུན་པ། རོལ་སོན་འདེབས་པ་བཅས་ལས་གཞན་ད་དུང་སིལ་སྡོང་
གྲལ་བསྒྲིགས་ནས་འདེབས་འཛུགས་བྱེད། མིའི་རིགས་ལ་མཚོན་ནས་བཤད་ན། འདི་ལྟར་མིའི་
རྩོལ་བ་ལ་བརྟེན་ནས་བྱུང་བའི་ཁོར་ཡུག་ནི་མིའི་རིགས་དང “ང་ཚོའི” རྩི་ཤིང་སྲོག་ཆགས་ཁོ་
ནར་དབང་བས། ཞིང་པ་ཚོས་རྣམ་ཀུན་གྱང་ར་དང་ནགས་ར་བསྐོར་ནས་ཐབས་བརྒྱ་ཇུས་སྟོང་
གིས་རྩྭ་ལྡུམ་དང་རི་སྐྱེས་སྲོག་ཆགས་རྣམས་འགོག་ཅི་ཐུབ་བྱེད། ར་བའི་ནང་དུ་སྐྱེ་རིགས་གཞན་
ཞིག་ལྷགས་ཚེ་འཕྲལ་དུ་ཕར་སྐྲོད་པར་བྱེད་ལ། ཕར་བསྐྲད་མ་བཏུབ་ཚེ་དེ་དག་རྩ་མེད་དུ་གཏོང་
སྲིད། ལྷག་པར་དུ་ཁྱིམ་གཞིས་མཐའ་འཁོར་དུ་དེ་བས་ཀྱང་འགོག་སྲུང་ནན་མོ་བྱེད། ཞིང་ལས་
འཕེལ་རྒྱས་མགོ་བརྩམས་ནས་ད་ལྟའི་བར་དུ། མིའི་རིགས་ཀྱི་ཁྱིམ་གཞིས་ཀྱིས་ལས་ལ་བརྩོན་པའི་
གྲོག་མ་དང་ལྐོག་ལྐོག་སུད་སུད་ཀྱི་བསེ་སྦྲང་། ཉེན་ཁར་མི་འཛེམ་པའི་སྡོམ། གཞན་ལམ་ལོག་ཏུ་
ཤོར་བའི་སྦུར་བ་བཅས་ལ་གདོང་གཏད་དགོས་ཕྱིར། མི་གྲངས་དུང་ཕྱུར་མང་པོས་ལྗོན་པའི་ཡལ་
ག་དང་སྦྲང་བུར་རྡེག་བྱེད། ལྷམ། འབུ་གསོད་དུག་རྫས་བཅས་ཀྱི་མཚོན་ཆ་ཐོགས་ནས་འཛད་པ་མེད་པའི་གཡུལ་ཐབས་འདིའི་ནང་དུ་ཞུགས་སོ། །
ལོ་རྒྱུས་ཀྱི་དུས་སྐབས་ཕལ་མོ་ཆེའི་ནང་དུ་མིའི་རྩོལ་བ་ལ་བརྟེན་ནས་བྱུང་བའི་ཁྱབ་ཁོངས་
འདི་དག་སྔར་བཞིན་ཆུང་ཞིང་། མཐའ་བཞི་རང་བྱུང་ཁམས་ཀྱིས་བསྐོར་ཡོད། སའི་གོ་ལའི་ངོས་
ཧྲིལ་པོར་སྤྱི་ལེ་གྲུ་བཞི་མ་དུང་ཕྱུར5.1ཡོད་པ་དང་། དེའི་ཁྲོད་དུ་སྐམ་སའི་རྒྱ་ཁྱོན་ལ་སྤྱི་ལེ་གྲུ་
བཞི་མ་དུང་ཕྱུར1.55ལས་མེད། སྤྱི་ལོ1400ལོར་ཞིང་པ་ཕལ་མོ་ཆེ་དང་ལོ་ཏོག་སྒོ་ཕྱུགས་ལྷན་
དུ་ཧ་ལམ་སྤྱི་ལེ་གྲུ་བཞི་མ་ཁྲི1100ཙམ་སྟེ། གོ་ལ་ཧྲིལ་པོའི་ངོས་ཀྱི2%ལས་མེད་པའི་གནས་སུ་
འདུས། ས་ཁུལ་གཞན་དག་ཚ་བ་ཆེ་བ་དང་གྲང་ངར་ཆེ་བ། སྐམ་ཤས་ཆེ་བ། བརླན་གཤེར་ཆེ་
བའི་དབང་གིས་ཞིང་ལས་གཉེར་ཐབས་བྲལ། ཡིན་ནའང༌། གོ་ལ་ཧྲིལ་པོ་སྟེང་གི་རྡུལ་ཕྲན་ཙམ་ལས་མེད་པའི2%འདི་ལོ་རྒྱུས་ཀྱི་གར་སྟེགས་ཤིག་ཏུ་གྱུར།
མིའི་རིགས་ཀྱིས་རང་ཉིད་ཀྱི་རྩོལ་བ་ལ་བརྟེན་ནས་བྱུང་བའི་གླིང་ཕྲན་འདི་དག་དང་ཁ་འབྲལ་
ཐབས་མེད་པ་རྟོགས་ཤིང་། སྡོད་ཁང་དང་ཞིང་ས། འབྲུ་མཛོད་བཅས་ལས་གང་ཞིག་དོར་ནའང་གྱོང་
གུད་ཆེན་པོ་ཐེབས་ངེས། དེ་ལས་གཞན་དུས་ཚོད་རིམ་གྱིས་འདས་པ་དང་བསྟུན་ནས་ཁོ་ཚོར་དབང་
བའི་དངོས་ཟོག་ཇེ་མང་ནས་ཇེ་མང་དུ་སོང་ཕྱིར། འཁྱེར་མི་བདེ་བ་དེ་དག་གིས་སྐེ་ལ་འདོགས་ཐག་
སྐོན་པ་ནང་བཞིན་གཏན་དུ་བཏགས། འོན་ཏེ་ང་ཚོའི་སྣང་ངོར་གདོད་མའི་ཞིང་པ་རྣམས་ཤིན་ཏུ་མི་
གཙང་བ་དང་དབུལ་པོ་ཡིན་པར་འདོད་སྲིད་ཀྱང་། སྐབས་དེའི་དཔེར་མཚོན་གྱི་ཞིང་པའི་ཁྱིམ་ཚང་
ཞིག་གི་ཅ་དངོས་ཀྱི་གྲངས་ཀ་གདོད་མའི་རྔོན་པའི་ཚོ་པ་ཞིག་ལས་ཀྱང་མང་ངོ༌། །
མ་འོངས་པ་སླེབས་ལ་ཉེ་བ།
ཞིང་ལས་དུས་རབས་སུ་མིའི་རིགས་ཀྱི་འཚོ་ཡུལ་ཆུང་དུ་བཏང་ནའང་དུས་ཚོད་རིང་དུ་ཕྱིན་
ཡོད་དེ། ལར་རྔོན་པས་གཟའ་འཁོར་རྗེས་མ་དང་ཟླ་བ་རྗེས་མའི་དོན་དག་ལ་བསམ་བློ་མང་པོ་
གཏོང་མི་སྲིད། ཡིན་ནའང་ཞིང་པས་མ་འོངས་པའི་ལོ་དུ་མའམ་བཅུ་ཕྲག་གི་དོན་དག་ལ་བསམ་བློ་དང་འཆར་འགོད་བྱེད་སྲིད།
རྔོན་པས་མ་འོངས་པར་བསམ་བློ་མི་གཏོང་དོན་ནི། ཁོ་ཚོས་ད་བཏུས་པ་ད་བཟའ་བ་དང་།
སྐབས་དེར་བཟའ་བཏུང་ངམ་ཡང་ན་རྒྱུ་ནོར་ཉར་རྒྱུ་ནི་ལས་སླ་མོ་ཞིག་མ་ཡིན། འོན་ཏེ་ཁོ་ཚོས་
དོན་དག་འགའ་ཤས་ལ་སྔ་མོ་ནས་བསམ་བློ་གཏོང་སྲིད་དེ། ཞུའེ་ཝའེ་དང་ལ་སི་ཁོ་ཡང་ན་ཨ་ཨེར་ཐ་མི་ལ་བྲག་ཕུག་བཅས་གང་ཡིན་རུང༌། སྒྱུ་རྩལ་པ་
འདི་དག་གིས་རི་མོ་བཞེངས་དུས་ཀུན་གྱིས་བསྐལ་བརྒྱའི་བར་དུ་ཁྱབ་པའི་རེ་བ་བཅངས་ཡོད་
ཤས་ཆེ། སྤྱི་ཚོགས་ཀྱི་འབྲེལ་བ་དང་ཆབ་སྲིད་ཀྱི་འགལ་ཟླ་ནི་ཡུན་རིང་གི་གནད་དོན་ཞིག་ཡིན་
ཏེ། དྲིན་གཟོ་བ་དང་འཁོན་ལན་སློག་པ་གང་ཡིན་རུང་རྒྱུན་པར་ལོ་ངོ་དུ་མའི་དུས་ཡུན་སྤྱོད་
དགོས། འོན་ཏེ། རྔོན་པའི་རང་མཁོ་རང་སྒྲུབ་བྱེད་པའི་དཔལ་འབྱོར་ཁྲོད་དུ། འདི་འདྲའི་ཡུན་རིང་
གི་འཆར་གཞི་བཟོ་དུས་དངོས་ཡོད་ཆ་རྐྱེན་གྱི་ཚད་བཀག་ཐེབས་སྲིད་མོད། དགོད་བྲོ་བ་ཞིག་ལ་
འདིས་རྔོན་པར་དགོས་མེད་ཀྱི་སེམས་ཁྲལ་མང་པོ་ཞིག་མེད་པར་བཟོས། གང་ལྟར་བཅོས་སུ་མེད་པ་ལ་སེམས་ཁྲལ་བྱས་ཀྱང་ཅི་ཞིག་ཕན།
ཞིང་ལས་གསར་བརྗེའི་རྗེས་ལ། “མ་འོངས་པ” ཡི་གལ་ཆེན་རང་བཞིན་ལོ་རྒྱུས་ཀྱི་ཡང་
རྩེར་སླེབས་ཤིང་། ཞིང་པ་ཚོས་དུས་དང་རྣམ་པ་ཀུན་ཏུ་མ་འོངས་པ་སེམས་དགོས་པར་མ་ཟད།
ད་དུང་མ་འོངས་པར་ཞབས་འདེགས་ཞུ་ཡི་ཡོད་ཅེས་བཤད་ནའང་ཆོག ཞིང་ལས་དཔལ་འབྱོར་
ནི་ཐོན་སྐྱེད་ཀྱི་དུས་ཚིགས་འཁོར་ཡུན་རྨང་གཞི་བྱས་ཏེ། ཟླ་བ་དུ་མར་རྩོལ་བ་བརྒྱབ་རྗེས་ལྟོས་
བཅས་ཡུན་ཐུང་གི་ཡོང་འབབ་ལེགས་པའི་དུས་ལ་སླེབས། ལོ་ལེགས་བྱུང་བའི་དུས་ལ་ཞིང་པ་
ཚོས་ལོ་ཏོག་བསྡུས་ཚར་རྗེས། མཚན་མོར་དགའ་སྟོན་ཞིག་ལ་རོལ་ནས་རང་གི་དཀའ་སྡུག་ལ་
གསོལ་རས་ཤིག་གནང་སྲིད། འོན་ཏེ་དེ་ཡང་མང་ན་གཟའ་འཁོར་གཅིག་ལ་རོལ་རྗེས། སླར་ཡང་
ནངས་སྔ་ལངས་དང་དགོང་འཕྱི་ཉལ་གྱིས་ངལ་རྩོལ་ལ་འཇུག་དགོས། དེ་རིང་དང་གཟའ་འཁོར་
རྗེས་མ། ཡང་ན་ཟླ་བ་རྗེས་མར་ལྡང་བའི་བཟའ་འབྲུ་ཡོད་ན་ཡང་། ཁོ་ཚོས་སྔར་བཞིན་སང་ལོ་
དང་གནངས་ལོའི་དོན་དག་ལ་སེམས་ཁྲལ་བྱེད་དགོས།
མ་འོངས་པར་སེམས་ཁྲལ་བྱ་དགོས་དོན་ནི། ཐོན་སྐྱེད་དུས་ཚིགས་ཀྱི་འཁོར་ཡུན་རྒྱུ་རྐྱེན་
ལས་གཞན་ད་དུང་ཞིང་ལས་ཀྱི་རྩ་བའི་ངེས་གཏན་མེད་པའི་རང་བཞིན་ལའང་གདོང་གཏོད་
དགོས་ཏེ། གྲོང་སྡེ་ཕལ་མོ་ཆེ་ཡི་ལོ་ཏོག་དང་སྒོ་ཕྱུགས་ལ་ཤིན་ཏུ་ཚད་བཀག་ཡོད་ཅིང་། གལ་སྲིད་
ཐན་པ་དང་ཤྭ་འོད། ནད་ཡམས་སོགས་བྱུང་ཚེ་མཇུག་འབྲས་ཚབས་ཆེན་འབྱུང་བས། ཞིང་པས་
དགོས་ངེས་ཀྱི་བཟའ་འབྲུ་མང་པོ་ཐོན་སྐྱེད་མི་བྱེད་ཀ་མེད་བྱུང་སྟེ། བང་བའི་ནང་དུ་འབྲུ་རིགས་
བྱུར་བུར་སྤུངས་ཤིང་ས་དོང་ནང་དུ་སྐྱུ་རུའི་ཚི་སྣུམ་གྱིས་བཀང་བ་དང་། བཟའ་བཅའ་འཇོག་
སར་མར་གྱིས་བཀང་ལ། གདུང་མའི་སྟེང་དུ་གཡོས་སྐམ་གྱིས་ཁེངས་ཡོད། དེ་མིན་ཚེ་སྟོན་འབབ་
ཆག་པའི་ལོར་བཀྲེས་ལྟོགས་ཀྱི་དབང་གིས་འཆི་བ་ལས་གཞན་མེད། དུས་མཚུངས་སུ་དུས་ཀྱི་སྔ་
ཕྱི་ཙམ་ལས་སྟོན་འབབ་ཆག་པའི་ལོ་ཞིག་བསླེབ་སྲིད་པས། གལ་སྲིད་ཞིང་པས་སྔ་མོ་ནས་གྲ་སྒྲིག་
མེད་ཚེ་དངོས་གནས་མུ་གེ་ཚབས་ཆེན་འབྱུང་བར་གདོན་མི་ཟའོ། །
དེ་བཞིན་དུ་གནའ་སྔ་མོར་ཞིང་ལས་དུས་རབས་མགོ་བརྩམས་མ་ཐག “མ་འོངས་པ” ནི་
མིའི་རིགས་ཀྱི་སེམས་ཀྱི་ཟློས་གར་ཁང་ཆུང་ཆུང་འདིའི་གཙོ་འཁྲབ་པར་གྱུར། ཞིང་པས་ཆར་ཆུ་
ལ་རེ་དགོས་པའི་ས་ཆར། ཆར་དུས་ལ་སླེབ་ཚེ་ཞིང་པས་སེམས་ཁྲལ་བྱེད་མགོ་བརྩམས་ཏེ། ཉིན་
རེར་ཞོགས་པར་ཞིང་པས་རྒྱང་རིང་ལ་ཧུར་རེར་ལྟ་བ་དང་རླུང་བུའི་དྲི་ལ་སྣོམ་ཞིང་། མིག་ན་
བའི་བར་དུ་རྒྱང་རིང་ལ་ཅེར་ནས་ཕར་ན་ཡོད་པ་དེ་སྤྲིན་ཞིག་ཡིན་ནམ། དུས་ཐོག་ཆར་པ་ཞིག་
འབབ་སྲིད་དམ། མགུ་ཁེངས་པའི་ཆར་ཞིག་འབབ་ངེས་སམ། ཡང་ན་ཆར་བབས་དྲགས་ན་རྣང་
མའི་ནང་གི་ལྗང་མྱུག་ཁུར་སྲིད་དམ་ཞེས་སེམས་ཁྲལ་རྐྱང་རྐྱང་བྱེད་ལ། ལྷག་པར་དུ་ཡིའུ་ཧྥ་ལི་ཏི་
གཙང་པོ་དང་ཧིན་རྡུ་ཆུ་བོ། རྨ་ཆུའི་འབབ་རྒྱུད་ཀྱི་ཞིང་པ་རྣམས་ལ་མཚོན་ན་
དེ་ལས་ཀྱང་སེམས་ཁྲལ་ཆེ། ཆུ་བོའི་རྒྱས་ཚད་ལ་ལྟ་དགོས་ཤིང་ཆར་དུས་སུ་ཆུ་བོ་རྒྱས་ན་ཕྱོགས་
གཅིག་ནས་སྟོད་རྒྱུད་ཀྱི་ས་བཅུད་འཛོམས་པོ་མར་འཁུར་ཡོང་བ་དང་། ཕྱོགས་གཞན་ཞིག་ནས་
ཆུ་བོ་ཁོ་ཚོའི་རྒྱ་ཆེ་བའི་ཆུ་འདྲེན་མ་ལག་ཏུ་འདྲེན་དགོས། འོན་ཏེ་ཆུ་བོ་བྲུག་པའམ་དུས་མ་འགྲིག་
ཚེ་ས་ཞིང་ལ་གནོད་སྐྱོན་ཚབས་ཆེན་ཐེབས་ནས་ཐན་སྐྱོན་བྱུང་བ་ནང་བཞིན་ཡ་ང་བའི་མཇུག་འབྲས་འབྱུང་སྲིད།
ཞིང་པས་མ་འོངས་པར་སེམས་ཁྲལ་བྱེད་དོན་ནི། དངོས་ཟོག་དེ་ལས་མང་པོར་སྲུང་སྐྱོང་
བྱེད་དགོས་པ་དང་། ཕྱོགས་གཞན་ནས་ཐབས་ཤེས་གཞན་དག་ལ་བརྟེན་ནས་ཉེན་ཁ་ཉུང་དུ་
གཏོང་ཐུབ་སྟེ། ཁོ་ཚོས་ས་རྒོད་ཅིག་སློག་པ་དང་། ཆུ་རྐ་གཞན་ཞིག་ལས་པ། ལོ་ཏོག་དེ་ལས་མང་
པོ་འདེབས་པ་བཅས་བྱས་ཆོག དབྱར་ཁར་སེམས་ཁྲལ་གྱིས་མནན་པའི་ཞིང་པ་ཚོ་གྲོག་མའི་
བཟོ་བོ་ནང་བཞིན་དཀའ་ལས་བརྒྱབ་སྟེ། རྔུལ་ནག་ཁྲོམ་ཁྲོམ་ངང་སྐྱུ་རུའི་ལྗོན་པ་བཏབ་ན་ཁོའི་
བུའམ་ཚ་བོས་སྐྱུ་རུ་བཙགས་ནས་ཚི་སྣུམ་བཟོས། འདི་ལྟར་བགྱིས་ཚེ་ད་གཟོད་ད་ལོའི་དགུན་ཁ་
དང་ཐ་ན་སང་ལོར་ཡང་ད་ལྟ་བཟའ་ན་འདོད་པའི་བཟའ་བཏུང་ལོངས་སུ་སྤྱོད་ཐུབ།
ཞིང་ལས་ཀྱིས་བསྐྱེད་པའི་གནོན་ཤུགས་ཀྱི་ཤུགས་རྐྱེན་ཤིན་ཏུ་ཟབ་སྟེ། དེ་ནི་དུས་ཕྱིས་ཀྱི་
གཞི་ཁྱོན་ཆེ་བའི་ཆབ་སྲིད་དང་སྤྱི་ཚོགས་ལམ་ལུགས་ཀྱི་རྨང་གཞིའང་རེད། ཡིན་ནའང་། ཡིད་སྐྱོ་
བ་ཞིག་ལ་ཞིང་པ་ཚོས་འབད་འབུངས་ལྷོད་མེད་བགྱིས་ནས་རང་ཉིད་ཀྱི་མ་འོངས་པའི་དཔལ་
འབྱོར་བདེ་འཇགས་ལ་འགན་སྲུང་ཐུབ་པར་འདོད་པའི་རེ་འདུན་འདི་དུས་དང་རྣམ་པ་ཀུན་ཏུ་
མངོན་འགྱུར་བྱུང་མ་མྱོང་། ས་ཆ་གང་དང་གང་ཡིན་རུང་དབང་སྒྱུར་བ་དང་ཤེས་པ་ཅན་གྱི་སྡེ་
ཞིག་བྱུང་ཞིང༌། དེ་དག་ཚང་མ་ཞིང་པའི་དཀའ་སྡུག་མྱངས་ནས་བཏབ་པའི་ལོ་ཏོག་ལ་བརྟེན་
ནས་འཚོ་བཞིན་ཡོད་པར་མ་ཟད། ད་དུང་ཡོད་ཚད་འཕྲོག་ནས་དཔྱ་ཁྲལ་བསྡུས་ཏེ་ཐབས་ཆག་གི་འཚོ་རྟེན་ཞིག་ལས་མི་བསྐྱུར།
དཔྱ་ཁྲལ་བསྡུས་པའི་བཟའ་འབྲུ་ལྷག་མ་འདིས་ཆབ་སྲིད་དང་དམག་འཁྲུག སྒྱུ་རྩལ། མཚན་
ཉིད་རིག་པ་བསྐྲུན་ཞིང་། ཕོ་བྲང་དང་འཛིང་རགས། དྲན་གསོ་རྡོ་རིང༌། ལྷ་ཁང་སོགས་བཞེངས།
དེང་རབས་དུས་མཇུག་གི་ཡར་སྔོན་ལ། མི་གྲངས་སྤྱི་ལས་བརྒྱ་ཆའི་དགུ་བཅུའི་ཡན་ནི་ཞིང་པ་
ཡིན་ལ། ཁོ་ཚོས་ཉིན་མཚན་མེད་པར་ངལ་བ་བརྒྱབ་པས་རྐང་ལག་ལ་ཤ་མཁྲེགས་ཆགས་ཤིང་།
ཐོན་སྐྱེད་བྱས་པའི་བཟའ་འབྲུ་ལྷག་མས་ད་དུང་ཤེས་པ་ཅན་ཉུང་ཤས་ཤིག་གསོས་ཡོད་དེ། དཔེར་
ན། རྒྱལ་པོ་དང་དཔོན་པོ། འཐབ་མོ་པ། ཆོས་དཔོན། སྒྱུ་རྩལ་པ། བསམ་བློ་པ་ལྟ་བུ། འོན་ཏེ་ལོ་རྒྱུས་
སུ་མི་ཉུང་ཤས་འདིའི་གནས་ཚུལ་མ་གཏོགས་བྲིས་མེད། དེའི་ཕྱིར་ལོ་རྒྱུས་ཀྱིས་ང་ཚོར་བཤད་
ཡོང་བ་ནི་མི་ཉུང་ཤས་འདིས་ཅི་ཞིག་བྱས་སོང་བ་ལས། མི་ཕལ་མོ་ཆེའི་འཚོ་བ་ནི་རྒྱུན་ཆད་མེད་པར་ཆུ་འཁུར་བ་དང་ཞིང་རྨོ་བ་ཁོ་ནའོ། །
རྟོག་བཏགས་ཀྱི་སྒྲིག་སྲོལ་ཞིག
ཞིང་པས་ཐོན་སྐྱེད་བྱས་པའི་བཟའ་འབྲུ་དང་གསར་བྱུང་གི་དབོར་འདྲེན་ལག་རྩལ་ལ་
བརྟེན་ནས་མི་དེ་ལས་མང་པོ་ལྷན་དུ་བསྡད་ཆོག་སྟེ། ཐོག་མར་གྲོང་སྡེ་ཞིག་ཆགས་ཤིང་། རིམ་
གྱིས་མཁར་གྲོང་གྲུབ་ལ། ཐ་མར་གྲོང་ཁྱེར་དུ་གྱུར། དེ་ནས་རྒྱལ་པོ་དང་ཚོང་ལས་དྲ་བས་དེ་དག་རེ་རེ་བཞིན་མཉམ་དུ་སྦྲེལ།
ཡིན་ཡང་དུས་རབས་གསར་པའི་གོ་སྐབས་དམ་འཛིན་བྱེད་དགོས་ན། བཟའ་འབྲུ་ལྷག་མ་
ཡོད་པ་དང་འགྲིམ་འགྲུལ་སྟབས་བདེ་བཟོས་པ་ཁོ་ནས་ད་དུང་མི་ཆོག་སྟེ། མཁར་གྲོང་ཞིག་གིས་
མི་སྟོང་གཅིག་དང་ཡང་ན་རྒྱལ་ཁབ་ཅིག་གིས་མི་ས་ཡ་གཅིག་གསོ་ནུས་པའི་དབང་དུ་བཏང་
ཡང་། མི་འདི་དག་ལ་ས་ཞིང་དང་ཆུའི་ཐོན་ཁུངས་བགོས་པ་ལ་ཇི་ལྟར་མོས་མཐུན་ཡོང་བ་དང་
འཁྲུག་རྩོད་ཇི་ལྟར་སྡུམ་པ། གཞན་ཐན་པ་དང་དམག་འཁྲུག་ལ་ཇི་ལྟར་གདོང་གཏད་དགོས་པ་
སོགས་ལ་ཁག་ཐེག་བྱེད་མི་བཏུབ། གལ་སྲིད་གནད་དོན་འདི་དག་ལ་གྲོས་འཆམ་མ་བྱུང་ཚེ། བང་
བ་འབྲུ་ཡིས་གཏམས་ཀྱང་སྔར་བཞིན་འཁྲུག་པའི་ཡོ་ལང་རྒྱུན་མི་ཆད། ལོ་རྒྱུས་སུ་འཁྲུག་པ་དང་
གསར་བརྗེ་མ་ལུས་པའི་འབྱུང་རྐྱེན་མང་ཆེ་ཤོས་ནི་བཟའ་འབྲུ་མ་ལྡང་བ་མིན་ཏེ། ཧྥ་རན་སིའི་
གསར་བརྗེ་ཆེན་པོའི་དབུ་ཁྲིད་ནི་ཁྲིམས་རྩོད་པ་ཕྱུག་པོ་ཞིག་ཡིན་པ་ལས་བཀྲེས་ལྟོགས་ཀྱིས་
མནར་བཞིན་པའི་ཞིང་པ་ཞིག་མིན། གནའ་བོའི་རོམ་སྤྱི་མཐུན་རྒྱལ་ཁབ་སྤྱི་ལོ་སྔོན་གྱི་དུས་རབས་
དང་པོའི་དུས་སུ་དབང་ཆའི་ཡང་རྩེར་སླེབས་ཤིང་། དམག་གྲུའི་རུ་དཔུང་གིས་ས་དབུས་རྒྱ་
མཚོའི་ཁྱོན་ནས་རིན་ཆེན་སྣ་ཚོགས་དབོར་འདྲེན་བྱེད་དུ་བཅུག་པའི་མཛད་པ་ནི་ཁོ་ཚོའི་མེས་པོ་
དག་གིས་རྨི་ལམ་དུའང་རྨིས་མྱོང་མེད། ཡིན་ནའང་། ཁོ་ཚོ་ཤིན་ཏུ་སྟོབས་འབྱོར་ལྡན་པའི་དུས་སུ་
གནའ་བོའི་རོམ་གྱི་ཆབ་སྲིད་སྒྲིག་སྲོལ་འཐོར་ཞིག་ཏུ་སོང་ནས་སྲོག་ལ་ཐུག་པའི་ནང་འཁྲུག་རབ་
དང་རིམ་པ་བྱུང་། སྤྱི་ལོ1991ལོར་ནན་སི་ལ་ཧྥུ་ཡི་ཐོན་ཁུངས་ཀྱིས་རྒྱལ་དམངས་མ་ལུས་པར་
གསོ་ནུས་ན་ཡང་། འཐོར་ཞིག་ཏུ་སོང་ནས་ཡ་ང་བའི་ཁྲག་གི་འཁོར་ལོ་བསྐོར།
གོད་ཆགས་འདི་ལྟ་བུའི་འབྱུང་རྩ་ནི། མིའི་རིགས་ལོ་ངོ་ས་ཡ་དུ་མའི་འཕེལ་འགྱུར་གྱི་བརྒྱུད་
རིམ་ཁྲོད་རྣམ་ཀུན་མི་བཅུ་ཕྲག་ཁ་ཤས་ལས་མེད་པའི་ཚོ་པ་ཆུང་ཆུང་ཞིག་ཏུ་འཚོ་སྡོད་བྱས་
ཡོད་པ་དང་། ཕྱིས་སུ་ཞིང་ལས་གསར་བརྗེའི་རྗེས་ཀྱི་ཡུན་ཐུང་གི་ལོ་ངོ་སྟོང་ཕྲག་དུ་མའི་ནང་དུ་
གྲོང་ཁྱེར་དང་རྒྱལ་ཁབ། བཙན་རྒྱལ་བཅས་བྱུང་ཡང༌། དུས་ཚོད་དེ་ཙམ་གྱི་རིང་ལ་མིའི་རིགས་ཀྱི་
གཞི་ཁྱོན་ཅན་གྱི་མཉམ་ལས་བྱེད་པའི་ལྷན་སྐྱེས་ཀྱི་གཤིས་ནུས་འཕེལ་རྒྱས་སུ་འགྲོ་མི་སྲིད།
གདོད་མའི་རྔོན་པའི་དུས་སྐབས་སུ་མིའི་རིགས་ལ་འདི་འདྲའི་མཉམ་ལས་བྱེད་པའི་སྐྱེ་
དངོས་ཀྱི་གཤིས་ནུས་མེད་ནའང་། ཐུན་མོང་གི་ལྷ་སྒྲུང་ཡོད་པའི་དབང་གིས་རྒྱུས་མེད་ཀྱི་མི་བརྒྱ་
ཕྲག་དུ་མས་མཉམ་ལས་བྱེད་ཐུབ། ཡིན་ནའང་། མཉམ་ལས་དེ་རིགས་གང་ལྟར་ཅུང་ཐར་ཐོར་
དང་ཚད་བཀག་ཅན་དུ་སྣང་བས། ཤེས་མིའི་ཚོ་པ་སོ་སོ་སྔར་བཞིན་རང་གནས་སུ་འཚོ་སྡོད་བྱས་
ཡོད་ཀྱང་། ཤེས་མི་ཕལ་མོ་ཆེའི་དགོས་མཁོ་སྐོང་ནུས། གལ་སྲིད་ལོ་ངོ་ཁྲི2ཀྱི་སྔོན་དུ་སྤྱི་ཚོགས་
རིག་པ་བ་ཞིག་ཡོད་པའི་དབང་དུ་བཏང་ན། ཞིང་ལས་གསར་བརྗེའི་རྗེས་ཀྱི་གནས་ཚུལ་གང་
ཡང་མི་ཤེས་པས། རྟོག་བཏགས་ཀྱི་ལྷ་སྒྲུང་མཐའ་དག་གི་དགེ་མཚན་ལ་ཚད་བཀག་ངེས་ཅན་
ཡོད་པར་སྨྲ་ངེས། གལ་སྲིད་མེས་པོའི་རྣམ་ཤེས་དང་ཚོ་པའི་བླ་འཆད་ཚེ། མི500ཡས་མས་ཀྱིས་ཉ་
ལྕིབས་སྒོར་མོའི་དོད་དུ་སྤྱོད་སྲིད་ལ། དགའ་སྟོན་ཞིག་གམ་མཉམ་འབྲེལ་བགྱིས་ནས་ནེ་ཨན་ཏི་
ཐི་པའི་ཚོ་པ་ཞིག་རྩ་མེད་དུ་གཏོང་བ་ལས་འདའ་མི་ནུས། རྟོག་བཏགས་ཀྱི་གཏམ་རྒྱུད་ཀྱིས་རྒྱུས་
མེད་ཀྱི་མི་ས་ཡ་དུ་མ་ཉིན་རྒྱུན་མཉམ་ལས་བྱེད་དུ་འཇུག་ནུས་པ་ནི་གདོད་མའི་སྤྱི་ཚོགས་རིག་
པ་བ་འདིའི་བསམ་ཡུལ་ལས་འདས་པ་ཞིག་ཡིན་ངེས།
དོན་དངོས་ནི་དངོས་གནས་དེ་འདྲའི་བསམ་ཡུལ་ལས་འདས་པ་ཞིག་རེད། ད་ལྟ་གཞིགས་
ན་རྟོག་བཏགས་ཀྱི་གཏམ་རྒྱུད་ཀྱི་སྟོབས་ཤུགས་ནི་མི་གང་རུང་ཞིག་གི་བསམ་པའི་འཆར་སྒོ་ལས་
ལྷག་ཅིང་། ཞིང་ལས་གསར་བརྗེ་ཡིས་མི་རྣམས་ལ་འཚང་ཁ་ཆེ་བའི་གྲོང་ཁྱེར་དང་སྟོབས་ཆེན་གྱི་
བཙན་རྒྱལ་གསར་གཏོད་བྱེད་དུ་བཅུག དེའི་འཕྲོར་མིའི་རིགས་ཀྱིས་རླབས་ཆེ་བའི་ལྷ་དང་མེས་
རྒྱལ། ཚད་ཡོད་སྤྱི་གཉེར་ཁང་བཅས་ཀྱི་གཏམ་རྒྱུད་རྟོག་བཟོ་བྱས་ཏེ། དགོས་ངེས་ཀྱི་སྤྱི་ཚོགས་
འབྲེལ་མཐུད་ཡོང་བར་མཐུན་རྐྱེན་བསྐྲུན། མིའི་རིགས་ཀྱི་རྒྱུད་རྒྱུའི་འཕེལ་འགྱུར་སྔར་བཞིན་དུང་
དཀར་བུ་ཁྲིད་ནང་བཞིན་ཤིན་ཏུ་དལ་མོད། རྟོག་བཟོའི་ནུས་པའི་འགྲོས་ཤིན་ཏུ་སྐྱེན་པས་ད་ལྟ་
འཛམ་གླིང་དུ་སྔར་ཡོད་མ་མྱོང་བའི་གཞི་ཁྱོན་ཅན་གྱི་མཉམ་ལས་དྲ་རྒྱ་ཞིག་བསྐྲུན་ཡོད་དོ། །
ཧ་ལམ་སྤྱི་ལོ་སྔོན་གྱི8500ལོར་འཛམ་གླིང་ན་ཆེས་ཆེ་བའི་འདུས་སྡེ་ནི་ཕལ་ཆེར་ཇེ་རི་ཁོ་
དང་མཚུངས་པའི་གྲོང་སྡེ་ཞིག་ཡིན་ཞིང་ཧ་ལམ་མི་བརྒྱ་ཕྲག་འགས་གྲུབ་ཅིང་། ཕྱིས་སུ་སྤྱི་ལོ་སྔོན་
གྱི7000ལོའི་སྐབས་སུ་དེང་གི་ཐུར་ཁེ་མངའ་ཁོངས་ཀྱི་ཅ་ཐེ་ཐོ་ཆིའི་མཁར་གྲོང་དུ་
ཧ་ལམ་མི5000ནས10000ལྷག་ཡོད་པས། དེ་ནི་སྐབས་དེའི་འཛམ་གླིང་ན་ཆེས་ཆེ་བའི་འདུས་སྡེ་
ཡིན་ཤས་ཆེ། དེ་ནས་སྤྱི་ལོ་སྔོན་གྱི་དུས་རབས5པ་ནས་སྤྱི་ལོ་སྔོན་གྱི་དུས་རབས4པའི་ནང་དུ་ཟླ་
ཁུག་གཤིན་སའི་རྒྱུད་དུ་མི་གྲངས་ཁྲི་ལ་སླེབས་པའི་གྲོང་ཁྱེར་མང་པོ་བྱུང་ཡོད་
པར་མ་ཟད། ད་དུང་ཉེ་འགྲམ་གྱི་གྲོང་ཚོ་མང་པོར་དབང་སྒྱུར་བྱས་ཡོད། སྤྱི་ལོ་སྔོན་གྱི3100ལོར།
ཉི་ལོའོ་གཙང་པོའི་སྨད་རྒྱུད་ཧྲིལ་པོ་གཅིག་གྱུར་བྱས་ནས་ལོ་རྒྱུས་སུ་ཆེས་ཐོག་མའི་ཨེ་ཅིབ་རྒྱལ་
རབས་བྱུང་བ་དང༌། ཧྥ་ལུའོ་ཡིས་དབང་བསྒྱུར་བའི་མངའ་ཁོངས་ལ་སྤྱི་ལེ་གྲུ་བཞི་མ་སྟོང་ཕྲག་དུ་
མ་དང་འབངས་མི་འབུམ་ཕྲག་དུ་མ་ཡོད། ཧ་ལམ་སྤྱི་ལོ་སྔོན་གྱི2250ལོར། སེར་གུང་གོང་མ་
ཡིས་བཙན་རྒྱལ་ཆེས་ཐོག་མ་སྟེ་ཨ་ཁ་ཏི་བཙན་རྒྱལ་ཞེས་པ་བཙུགས། ངག་སྒྲོས་ལ་
འབངས་མི་ས་ཡ་གཅིག་དང་རྒྱུན་གྲབས་དམག་དཔུང5400ཡོད་པར་གྲགས། སྤྱི་ལོ་སྔོན་གྱི1000ལོ་
ནས་སྤྱི་ལོ་སྔོན་གྱི500ལོའི་ནང་ཚུན་ལ། དབུས་ཤར་ས་ཁུལ་དུ་བཙན་རྒྱལ་ཆེ་གྲས་ཁག་ཅིག་བྱུང་
མགོ་ཚུག དཔེར་ན། ཡ་ཧྲུའུ་བཙན་རྒྱལ་དང་པ་བྷི་ལུན་བཙན་རྒྱལ། པར་སིག་བཙན་རྒྱལ་ལྟ་བུ།
བཙན་རྒྱལ་འདི་དག་གིས་དབང་བསྒྱུར་བའི་མི་གྲངས་ས་ཡ་དུ་མར་སླེབས་པ་དང་དམག་དཔུང་
པང་ཁྲི་ཕྲག་ལས་བརྒལ། སྤྱི་ལོ་སྔོན་གྱི221ལོར་ཆིན་རྒྱལ་རབས་ཀྱིས་ཀྲུང་གོ་གཅིག་གྱུར་བྱས་ནས་
ཡུན་རིང་མ་འགོར་བར། གནའ་བོའི་རོམ་གྱིས་ས་དབུས་རྒྱ་མཚོའི་ས་ཁུལ་མཐའ་དག་དབང་དུ་
བསྡུས་པས། ཁྲལ་འཇལ་མི་འབོར་དུང་ཕྱུར1ལ་སླེབས། མ་དངུལ་འདི་དག་ཡོད་པས་གནའ་བོའི་
རོམ་གྱིས་མི་འབོར་ཁྲི25ནས་ཁྲི50ཡོད་པའི་རྒྱུན་གྲབས་དམག་དཔུང་ཉར་བ་དང་འཐུས་སྒོ་ཚང་
བའི་འགྲིམ་འགྲུལ་དྲ་རྒྱ་བསྐྲུན་ཐུབ་པ་བྱུང༌། ལམ་དེ་དག་ལོ་ངོ1500རྗེས་ལ་ད་དུང་བཀོལ་སྤྱོད་
བྱེད་ཀྱིན་ཡོད་ལ། དེ་ལས་གཞན་ད་དུང་དེང་དུས་ཀྱང་ངོ་མཚར་ཞིང་བསྔགས་བརྗོད་བྱ་འོས་
པའི་ཟློས་གར་ཁང་དང་ཐོག་མེད་ཟློས་གར་འཁྲབ་ཡུལ་སོགས་བསྐྲུན་པ་རེད།
ས་ཁུལ་གཞན་དག་ལ་ཡང་རང་རང་སོ་སོའི་སྤྱི་ཚོགས་འཕེལ་རྒྱས་དང་ཆབ་སྲིད་གཅིག་
གྱུར་གྱི་གོ་རིམ་ཞིག་ཡོད་དེ། དཔེར་ན། ཨེ་ཤ་ཡ་ཤར་མར་ཧ་ལམ་སྤྱི་ལོ་སྔོན་གྱི7000ལོར་རྨ་ཆུའི་
འབབ་རྒྱུད་དུ་གྲོང་ཚོ་ཆུང་ཆུང་ཆགས་མགོ་བརྩམས་ཤིང་། མཐར་སྤྱི་ལོ་སྔོན་གྱི221ལོར་ཆིན་ཧྲི་
ཧོང་གིས་གནམ་འོག་མཐའ་དག་དབང་དུ་བསྡུས་པ་དང༌། ཆིན་རྒྱལ་རབས་ལ་མི་གྲངས་ཕལ་
ཆེར་བྱེ་བ་བཞི་ཡོད་ཕྱིར། དཔྱ་ཁྲལ་གྱིས་དམག་མི་འབུམ་གཅིག་དང་དཔོན་རིགས་འབུམ་གཅིག་
ལ་ཉེ་བའི་རྙོག་འཛིང་ལྡན་པའི་གོང་མའི་སྲིད་གཞུང་གི་གདུང་མ་མཐོ་རུ་བཏེགས།
དངོས་གནས་སྣང་ཚུལ་འདི་དག་གིས་ང་ཚོར་བག་ཆགས་ཟབ་མོ་བཞག་ཡོད་ཀྱང༌། ང་
ཚོས་དེར་མཛེས་སྡུག་གི་འཕྲུལ་སྣང་སྐྱེ་མི་འོས་ཏེ། ཧྥ་ལུའོ་དུས་རབས་ཀྱི་ཨེ་ཅིབ་དང་ཆིན་རྒྱལ་
རབས་ཀྱི “མཉམ་ལས་དྲ་རྒྱ་ཆེ་གྲས” དག་ཧ་ཅང་འཐུས་སྒོ་ཚང་བ་ཞིག་ཡིན་པར་སེམས་ཀྱིན་
ཡོད། མཉམ་ལས་ཞེས་པ་ཐོས་འཛིན་བུ་གར་ལྷུང་མ་ཐག་བདག་བས་གཞན་གཅེས་ཤིག་ཡིན་
པར་སྙམ་ཡོང་ཡང༌། དོན་དག་འདི་ནམ་ཡིན་རུང་རང་མོས་ཁོ་ན་མིན་པར་མ་ཟད། ད་དུང་
འདྲ་མཉམ་ཡིན་པ་ཡང་ཤིན་ཏུ་དཀོན། མིའི་རིགས་ཀྱི་མཉམ་ལས་དྲ་རྒྱ་ཕལ་མོ་ཆེ་མཐའ་མཇུག་
གཉའ་གནོན་དང་བཤུ་གཞོག་ཏུ་གྱུར་ཡོད། རྣམ་པ་གསར་པའི་མཉམ་ལས་དྲ་རྒྱའི་ཁྲོད་དུ། ཞིང་
པས་རང་ཉིད་ཀྱི་རྩོལ་བ་ལ་བརྟེན་ནས་ཐོན་པའི་བཟའ་འབྲུ་ལྷག་མ་རྣམས་དཔྱ་ཁྲལ་ལ་སྤྲད་ན་
ཡང་། བཙན་རྒྱལ་གྱི་ཁྲལ་བསྡུ་དཔོན་པོའི་སྐུ་གུར་ཡོ་འཁྱོག་ཅིག་བྱུང་ཚེ། ཞིང་པ་ཚོའི་ལོ་གཅིག་
ལ་དཀའ་བ་བརྒྱབ་པའི་འབྲས་བུ་མཐའ་དག་ཤུལ་མེད་དུ་གཏོང་སྲིད། དཔེར་ན། གནའ་བོའི་
རོམ་གྱི་སྒོར་དབྱིབས་ཟློས་གར་ཁང་ནི་བྲན་གཡོག་ཚོས་བསྐྲུན་ན་ཡང༌། མཐར་གནའ་བོའི་རོམ་
གྱི་ཕྱུག་པོ་ཚོས་བྲན་གཡོག་ཕན་ཚུན་དམར་གསོད་གཏོང་བའི་ལྟད་མོ་ལྟ་ཡུལ་དུ་གྱུར། དེ་བཞིན་
དུ་ཐ་ན་བཙོན་ཁང་དང་གཅིག་བསྡུས་བཙོན་ར་སོགས་ཀྱང་མཉམ་ལས་ཀྱི་དྲ་རྒྱ་ཞིག་ཡིན་ཞིང་།
ཕན་ཚུན་ལ་རྒྱུས་མེད་པའི་མི་སྟོང་ཕྲག་དུ་མས་བྱེད་ཐབས་ཤིག་སྤྱད་ནས་དོ་དམ་དང་གཞོགས་
འདེགས་བྱས་མེད་ཚེ། དྲ་རྒྱ་འདི་དག་གདོད་ནས་འཁོར་བསྐྱོད་ག་ལ་ནུས།
གནའ་བོའི་མེ་སོ་པི་ཏ་མེ་ཡ་གྲོང་ཁྱེར་དང་ཡང་ན་ཆིན་རྒྱལ་རབས་
དང་གནའ་བོའི་རོམ་བཙན་རྒྱལ་གྱི་མཉམ་ལས་དྲ་རྒྱ་སོགས་གང་ཡིན་རུང་། འདི་མཐའ་
དག “རྟོག་བཏགས་ཀྱི་སྒྲིག་སྲོལ” ཁོ་ན་ལས་མ་འདས་ཤིང༌། འདི་དག་གིས་སྤྱི་ཚོགས་ཚུལ་ལྡན་
གཏོང་བར་རྒྱབ་སྐྱོར་བྱེད་མཁན་ནི་མིའི་རིགས་ཀྱི་ལྷན་སྐྱེས་ཀྱི་རང་གཤིས་མིན་ལ། མི་དང་མིའི་
བར་གྱི་འབྲེལ་བ་ཡང་མིན། དེ་ནི་ཁོ་ཚོས་ཐུན་མོང་སྒོས་རྟོག་བཟོ་བྱས་པའི་ལྷ་སྒྲུང་ཞིག་ལ་ཡིད་རྟོན་འཕེར་བས་སོ། །
དེས་ན་རྟོག་བཏགས་ཀྱི་གཏམ་རྒྱུད་ཀྱིས་བཙན་རྒྱལ་ཧྲིལ་པོ་ཇི་ལྟར་བྱས་ནས་གོང་བུ་
གཅིག་ཏུ་དྲིལ་བ་རེད་ཅེ་ན། ང་ཚོས་གོང་དུ་ཕོ་སེང་སྤྱི་གཉེར་ཁང་དཔེར་བླངས་ནས་བགྲོ་གླེང་
བྱས་ཟིན་པ་དང་། ད་ལྟ་ང་ཚོས་ལོ་རྒྱུས་སུ་མིང་གྲགས་ཆེ་བའི་རྟོག་བཏགས་ཀྱི་གཏམ་རྒྱུད་གཉིས་
འཆད་པར་བྱ། དང་པོ་ནི་ཧ་ལམ་སྤྱི་ལོ་སྔོན་གྱི1776ལོར་གྲུབ་པའི《ཧམ་ར་པིའི་ཁྲིམས་གཞུང》
ཡིན་ལ། དེ་ནི་གནའ་བོའི་པ་བྷི་ལུན་གྱི་མི་འབུམ་ཕྲག་དུ་མས་མཉམ་ལས་བྱེད་པའི་ལག་དེབ་ལྟ་
བུ་ཞིག་ཡིན་ཞིང་། གཉིས་པ་ནི་སྤྱི་ལོ1776ལོར་ཨ་རིའི《རང་བཙན་བསྒྲགས་གཏམ》ཞེས་པ་སྟེ།
དེ་ཡང་དེང་གི་ཨ་རིའི་མི་དམངས་དུང་ཕྱུར་དུ་མས་མཉམ་ལས་བྱེད་པའི་ལག་དེབ་ཅིག་རེད་ཅེས་ན་ཡང་ཆོག
སྤྱི་ལོ་སྔོན་གྱི1776ལོར་པ་བྷི་ལུན་ནི་སྐབས་དེར་ཆེས་ཆེ་བའི་གྲོང་ཁྱེར་ཞིག་ཡིན་ལ། པ་བྷི་
ལུན་བཙན་རྒྱལ་ཡང་སྐབས་དེར་ཆེས་ཆེ་བའི་བཙན་རྒྱལ་ཞིག་ཡིན་ཤས་ཆེ། འབངས་མི་ས་ཡ་
ལས་བརྒལ་ཅིང་མེ་སོ་པི་ཏ་མེ་ཡའི་ཀླུང་ཐང་ཕལ་མོ་ཆེར་དབང་སྒྱུར་བྱས་ཤིང༌། དེང་གི་དབྱི་
རག་དང་སི་རི་ཡའི་ས་ཁུལ་ཁག་ཅིག དབྱི་རན་བཅས་ཀྱང་དེའི་ཁོངས་སུ་གཏོགས། དེང་སྐབས་
ཆེས་མིང་གྲགས་ཆེ་བ་ནི་པ་བྷི་ལུན་གྱི་རྒྱལ་པོ་ཧམ་ར་པི་ཡིན་ལ། ཁོ་མིང་གྲགས་ཆེ་དོན་གཙོ་
བོ་ནི་ཁོའི་མིང་ལ་བརྟེན་ནས་བཏགས་པའི《ཧམ་ར་པིའི་ཁྲིམས་གཞུང》བྱུང་བའི་དབང་གིས་
རེད། ཁྲིམས་ཡིག་འདིའི་ནང་དུ་བཅའ་ཁྲིམས་དང་ཁྲིམས་གཅོད་དཔེ་གཞི་སྣ་ཚོགས་བསྒྲིགས་
ཡོད། ཧམ་ར་པི་དྲང་བདེན་གྱི་རྒྱལ་པོའི་མིག་དཔེ་རུ་བཞེངས་སྐྲུན་བྱེད་པའི་རེ་བ་བཅངས་ཤིང་།
ལྷག་པར་དུ་བཅའ་ཁྲིམས་མ་ལག་གཅིག་མཐུན་ཡོང་བའི་གཞི་མ་བྱས་པ་དང་སྦྲགས། ཕྱིས་ཀྱི་བུ་
རབས་ཚ་རྒྱུད་རྣམས་ལ་གང་འདྲ་ཞིག་ལ་དྲང་བདེན་ཞེས་པ་དང༌། དྲང་བདེན་ཅན་གྱི་རྒྱལ་པོ་
ཞིག་གིས་ཇི་ལྟར་བྱ་བ་བསྒྲུབ་དགོས་པ་སོགས་ཀྱི་ཐད་ནས་སློབ་གསོ་བཏང་ཡོད།
ཁོང་གི་ཕྱིས་ཀྱི་བུ་རབས་ཚ་རྒྱུད་རྣམས་ཀྱིས་དངོས་གནས་མཐོང་ཡོད་དེ། གདོད་མའི་མེ་
སོ་པི་ཏ་མེ་ཡ་ཀླུང་ཐང་གི་ཤེས་པ་ཅན་གྱི་སྡེ་ཡིས་ཁྲིམས་གཞུང་འདི་གསུང་རབ་ཏུ་བཀུར་ཞིང་།
ཧམ་ར་པིའི་རུས་པ་ཐལ་བར་གྱུར་ཅིང་པ་བྷི་ལུན་བཙན་རྒྱལ་རྨང་ནས་རྨེག་མེད་དུ་སོང་ཡང་།
ཁྲིམས་གཞུང་འདི་སྔར་བཞིན་ཤེས་པ་ཅན་གྱི་སྡེ་ཡིས་བར་མེད་དུ་པར་བཤུས་བྱས་ནས་རྒྱུད་
འཛིན་དར་སྤེལ་དུ་བཏང་ཡོད། དེར་བརྟེན། གནའ་བོའི་མེ་སོ་པི་ཏ་མེ་ཡའི་མི་རྣམས་ཀྱི་སྤྱི་ཚོགས་
སྒྲིག་སྲོལ་ཐད་ཀྱི་ཕུགས་འདུན་ལ་རྒྱུས་ལོན་བྱ་འདོད་ཚེ།《ཧམ་ར་པིའི་ཁྲིམས་གཞུང》ནི་ཟུར་
ལྟའི་དཔྱད་གཞི་ཁུངས་བཙན་ཞིག་ཡིན་ནོ། །
ཁྲིམས་གཞུང་འདིའི་མགོ་ནས་བསྟན་དོན། མེ་སོ་པི་ཏ་མེ་ཡའི་ལྷ་ཆེན་པོ་ཨན་ནུའུ་ 
དང་ཨིན་ལི་ཨར་མ་ཏུའུ་ཁི་བཅས་ཀྱིས་ཧམ་ར་པི“ས་ཁུལ་
འདིའི་བདེན་དོན་སྤེལ་མཁན་དང་ཉེས་པ་མཐར་སྐྲོད་གཏོང་མཁན། བཙན་པོའི་གཉའ་གནོན་
དང་གཉོམ་ཆུང་འདབས་ནས་སྐྱོར་མཁན་ལ”བསྐོ་འཇོག་བྱས། དེར་མཐུད་ནས་ཁྲིམས་གཞུང་
འདིར་ཁྲིམས་གཅོད་དཔེ་གཞི300ལྷག་དྲངས་ཤིང་། གཏན་འཇགས་ཀྱི་འབྲི་སྟངས་ནི། དཔེར་
ན། “གལ་སྲིད་ཉེས་པ་འདི་འདྲ་ཞིག་བསགས་ཚེ། ཁྲིམས་ཆད་དེ་འདྲ་ཞིག་གཅོད་དགོས” ཞེས་
བྲིས་འདུག་ཅིང་། གཤམ་ནས་ཁྲིམས་གཅོད་དཔེ་གཞི196ནས199དང209ནས214དཔེ་མཚོན་དུ་འདྲེན་པར་བྱ།
196. གལ་སྲིད་མཐོ་རིམ་གྱི་མི་ཞིག་གིས་མཐོ་རིམ་གྱི་མི་གཞན་ཞིག་ལོང་པར་
བཏང་ན། ཁྲིམས་ཆད་ལ་མི་དེ་ཡང་ལོང་པར་གཏོང་དགོས།
197.གལ་སྲིད་མི་ཞིག་གི་མཐོ་རིམ་གྱི་མི་ཞིག་གི་རུས་པ་བཅག་ཚེ། ཉེས་ཆད་ལ་
ཁོའི་རུས་པ་ཡང་གཅོག་དགོས།
198.གལ་སྲིད་མཐོ་རིམ་གྱི་མི་ཞིག་གི་མི་ཕལ་པ་ཞིག་ལོང་པར་བཟོས་པའམ་
རུས་པ་བཅག་ཚེ། ཁོས་སྐྱིན་ཚབ་ལ་དངུལ་ཧྲི་ཁི་ལར60 (shekelགཅིག་ལ་ཧ་ལམ་
དངུལ་ཁེ8.33ཡོད)སྤྲོད་དགོས།
199.གལ་སྲིད་མི་ཞིག་གི་མཐོ་རིམ་གྱི་མི་ཞིག་གི་བྲན་གཡོག་གི་མིག་ཞར་དུ་
བཅུག་པའམ་རུས་པ་བཅག་ཚེ། ཁོས་བྲན་གཡོག་དེའི་རིན་གོང་གི་ཕྱེད་ཀ་སྐྱིན་ཚབ་ལ་
སྤྲོད་དགོས།(དངུལ་སྤྲོད་དགོས)
209.གལ་སྲིད་མཐོ་རིམ་གྱི་མི་ཞིག་གིས་མཐོ་རིམ་གྱི་བུད་མེད་ཅིག་ལ་གཅར་
རྡུང་བཏང་ནས་མངལ་ཤོར་དུ་བཅུག་ཚེ། ཁོས་བུད་མེད་དེར་སྐྱིན་ཚབ་ལ་དངུལ་ཧྲི་ཁི་ལར10སྤྲོད་དགོས།
210.གལ་སྲིད་བུད་མེད་དེ་ཚེ་ལས་འདས་ཚེ། ཁོ་ཚོས་ལག་དམར་གྱི་བུ་མོ་ལ་སྲོག་ཁྲིམས་གཅད་དགོས།
211.གལ་སྲིད་ཁོས་ཕལ་པའི་བུད་མེད་ཅིག་ལ་གཅེར་རྡུང་བཏང་ནས་མངལ་
ཤོར་དུ་བཅུག་ཚེ། ཁོས་བུད་མེད་དེར་དངུལ་ཧྲི་ཁི་ལར5སྐྱིན་ཚབ་ལ་སྤྲོད་དགོས།
212.གལ་སྲིད་བུད་མེད་དེ་འདས་ཚེ། ཁོས་སྐྱིན་ཚབ་ལ་དངུལ་ཧྲི་ཁི་ལར30འཇལ་དགོས།
213.གལ་སྲིད་ཁོས་མཐོ་རིམ་གྱི་མི་ཞིག་གི་བྲན་གཡོག་བུད་མེད་ཅིག་ལ་བརྙས་
ནས་མངལ་ཤོར་དུ་བཅུག་ཚེ། ཁོས་སྐྱིན་ཚབ་ལ་དངུལ་ཧྲི་ཁི་ལར2འཇལ་དགོས།
214.གལ་སྲིད་བྲན་གཡོག་བུད་མེད་དེ་ཚེ་ལས་འདས་ཚེ། ཁོས་སྐྱིན་ཚབ་ལ་
དངུལ་ཧྲི་ཁི་ལར20སྤྲོད་དགོས། ཞེས་བསྒྲགས་སོ། །
ཧམ་ར་པིས་རང་ཉིད་ཀྱི་ཁྲིམས་གཅོད་དཔེ་གཞི་དཔེར་དྲངས་རྗེས་ཡང་བསྐྱར་ཁྱབ་བསྒྲགས་བྱེད་དོན།
གོང་གསལ་གྱི་དེ་དག་ནི་འཇོན་ནུས་མངའ་བའི་རྒྱལ་པོ་ཧམ་ར་པིས་དྲང་གཞག་
གིས་ཁྲུན་གཅོད་བྱས་པ་ཡིན་ཞིང༌། རྒྱལ་ཁམས་འདི་བདེན་དོན་དང་མི་ཚེའི་ཡང་དག་
གི་ལམ་དུ་ཕྱོགས་པར་ཁ་ཕྱོགས་བསྟན……ང་ནི་ཧམ་ར་པི་སྟེ། མཆོག་ཏུ་གྱུར་པའི་
རྒྱལ་པོ་ཡིན། ལྷ་ཆེན་པོ་ཨིན་ལི་ཨར་གྱིས་ང་མིའི་རིགས་ཀྱི་བདག་པོར་བསྐོས། ལྷ་ཆེན་
པོ་མ་ཏུའུ་ཁིས་མིའི་རིགས་ལ་དབུ་ཁྲིད་བྱེད་པའི་ལས་འགན་ང་ལ་སྤྲད། ངས་ཀྱང་
འདི་དག་ཐུགས་ལ་བཏེགས་ནས་ལྷོད་གཡེང་གཏན་ནས་བྱས་མྱོང་མེད་དོ། །
《ཧམ་ར་པིའི་ཁྲིམས་གཞུང》གིས་པ་བྷི་ལུན་གྱི་སྤྱི་ཚོགས་སྒྲིག་སྲོལ་གྱི་འབྱུང་གནས་ནི་
ལྷའི་ལུང་བསྟན་དང་ཡོངས་ཁྱབ་རྟག་བརྟན་གྱི་དྲང་བདེན་རྩ་དོན་ཡིན་པར་འདོད། སྐབས་
འདིའི་གྲལ་རིམ་སྒྲིག་གཞིའི་རྩ་དོན་ཤིན་ཏུ་གལ་འགངས་ཆེ་ཕྱིར། མིའི་རིགས་ཡོད་དོ་ཅོག་རྟེན་
ཕོ་མོ་གཉིས་སུ་དབྱེ་བ་དང༌། གཞན་མཐོ་རིམ་གྱི་མི་དང་མི་ཕལ་པ། བྲན་གཡོག་བཅས་གྲལ་རིམ་
གསུམ་དུ་དབྱེ་ལ། རྟེན་གྱི་དབྱེ་བ་དང་གྲལ་རིམ་མི་འདྲ་བས། རིན་གོང་ལ་ཡང་གནམ་ས་ལྟ་བུའི་
ཁྱད་པར་ཡོད། ཕལ་པའི་བུད་མེད་ཅིག་གི་རིན་གོང་དངུལ་ཧྲི་ཁི་ལར30ཡིན་ཞིང་། བྲན་གཡོག་
བུད་མེད་ཅིག་གི་རིན་གོང་ལ་དངུལ་ཧྲི་ཁི་ལར20རེད། ཡིན་ནའང་སྐྱེས་པ་ཕལ་པ་ཞིག་གི་མིག་
འབྲས་གཅིག་གི་རིན་གོང་ལའང་དངུལ་ཧྲི་ཁི་ལར60དགོས།
《ཧམ་ར་པིའི་ཁྲིམས་གཞུང》ནང་དུའང་ཁྱིམ་ཚང་གི་གྲལ་རིམ་ལམ་ལུགས་ནན་དུ་བསྟན་
ཡོད་ཅིང་། གཏན་འབེབས་བྱས་པར་གཞིགས་ན། བྱིས་པ་ནི་རང་རྐྱ་ཐུབ་པའི་མི་བུ་སྒེར་ཚུགས་
ཤིག་མིན་པར་ཕ་མའི་རྒྱུ་ནོར་ཡིན་ཞིང༌། གལ་སྲིད་མཐོ་རིམ་གྱི་མི་ཞིག་གིས་མཐོ་རིམ་གྱི་མི་
གཞན་ཞིག་གི་བུ་མོ་བསད་ཚེ། ཉེས་ཆད་ནི་ལག་དམར་གྱི་བུ་མོ་གསོད་དགོས། འདི་འུ་ཅག་ལ་
མཚོན་ན་དངོས་གནས་ཁུངས་མེད་བབ་ཅོལ་ཞིག་ཡིན་ཞིང༌། ལག་དམར་གུ་ཡངས་ལ་བཏང་
ནས་ཉེས་མེད་ཀྱི་བུ་མོས་སྲོག་ལན་འཇལ་དགོས། ཡིན་ནའང༌། ཧམ་ར་པི་དང་སྐབས་ཐོག་དེའི་
པ་བྷི་ལུན་གྱི་མི་རྣམས་ལ་མཚོན་ནས་བཤད་ན། འདི་ལས་དྲང་བདེན་ཞིག་ཡོད་མི་སྲིད། 《ཧམ་
ར་པིའི་ཁྲིམས་གཞུང》གི་ཤུགས་ན་ཡོད་པའི་ཚོད་དཔག་གལ་ཆེན་ཞིག་ནི། རྒྱལ་པོ་གང་དེའི་
ཁབ་ན་གནས་པའི་འབངས་མི་ཡོད་དོ་ཅོག་གིས་རང་རང་གི་གྲལ་རིམ་དབྱེ་བ་དང་ལེན་དང་
རང་འགན་རང་གིས་ཁུར་ཚེ། བཙན་རྒྱལ་གྱི་འབངས་མི་ས་ཡ་དུ་མས་ནུས་ཕྱོད་ལྡན་པའི་སྒོ་ནས་
མཉམ་ལས་བྱེད་ཐུབ། འདི་ལྟར་བྱས་ཚེ། སྤྱི་ཚོགས་འདིས་ཁོངས་མི་མ་ལུས་པར་བཟའ་འབྲུ་ལྡང་
ངེས་ཤིག་ཐོན་སྐྱེད་བྱེད་ནུས་ལ། ནུས་ཕྱོད་ཡོད་པའི་བགོ་བཤའ་ཡང་རྒྱག་ཐུབ་པར་མ་ཟད། ད་
དུང་རྒྱལ་ཁབ་སྲུང་སྐྱོང་བྱ་ཆེད་དགྲ་བོ་འགོག་རྒོལ་དང་། ཐ་ན་མངའ་ཁོངས་རྒྱ་བསྐྱེད་དེ། སྔར་
ལས་མོད་པའི་རྒྱུ་ནོར་ལོངས་སྤྱོད་རེག་ཅིང་བདེ་འཇགས་ལའང་ཁག་ཐེག་ཡོད།
ཧམ་ར་པི་འདས་ནས་ལོ3500རྗེས་ལ། མེ་གླིང་བྱང་མའི་དབྱིན་ཇིའི་མི་སེར་སྤེལ་ཡུལ13གྱི་
མི་སེར་ཚོས་དབྱིན་ཇི་གོང་མས་ཁོ་ཚོར་དྲང་བདེན་མ་བསྐྱངས་པར་འདོད་དེ། མི་སེར་སྤེལ་
ཡུལ་སོ་སོའི་འཐུས་མི་རྣམས་ཨ་རིའི་ཕེ་ཁྲེང་གྲོང་ཁྱེར་དུ་འདུ་འཛོམས་བགྱིས་
ཤིང་། སྤྱི་ལོ1776ལོའི་ཟླ7ཚེས4ཉིན་མི་སེར་སྤེལ་ཡུལ་ཀུན་གྱི་མི་དམངས་ད་ནས་བཟུང་དབྱིན་
ཇིའི་གོང་མའི་འབངས་མི་མིན་པར་ཁྱབ་བསྒྲགས་བྱས། ཨ་རིའི《རང་བཙན་བསྒྲགས་གཏམ》
གྱིས་རང་ཉིད་ནི་ཡོངས་ཁྱབ་དང་རྟག་བརྟན་གྱི་བདེན་པའི་རྩ་དོན་ཡིན་པར་བསྒྲགས་ཤིང༌།
ཡིན་ནའང་བསྒྲགས་གཏམ་འདི་ཡང《ཧམ་ར་པིའི་ཁྲིམས་གཞུང》ནང་བཞིན་ལྷས་བཀའ་སྩལ་
བ་ཞིག་ཏུ་འཁུམས། འོན་ཏེ་ཨ་རིའི་ལྷ་ཡིས་བསྟན་པའི་བླ་ན་མེད་པའི་རྩ་དོན་ནི། པ་བྷི་ལུན་གྱི་
ལྷས་བསྟན་པ་དང་ཧེ་བག་ཅུང་ཡོད་པར་སྙམ་ལ། ཨ་རིའི《རང་བཙན་བསྒྲགས་གཏམ》གྱི་འདོད་ཚུལ་ནི།
ང་ཚོའི་སེམས་ལ་གཤམ་གྱི་བདེན་དོན་འདི་དག་ནི་སྨོས་མ་དགོས་པ་ཞིག་སྟེ། མི་
བུ་རེ་རེ་སྐྱེས་མ་ཐག་ནས་འདྲ་མཉམ་ཡིན་ཞིང༌། འཇིག་རྟེན་བྱེད་པོས་ཁོ་ཚོ་ལ་བཙན་
འཕྲོག་བྱེད་མི་ཆོག་པའི་ཁེ་དབང་འགའ་བསྩལ་ཡོད་ལ། དེར་ཚེ་སྲོག་གི་ཁེ་དབང་དང་
རང་དབང་གི་ཁེ་དབང་། བདེ་སྐྱིད་དོན་གཉེར་བྱེད་པའི་ཁེ་དབང་སོགས་འདུས་སོ། །
དེ་བཞིན་དུ《ཧམ་ར་པིའི་ཁྲིམས་གཞུང》ནང་བཞིན་ཨ་རིའི《རང་བཙན་བསྒྲགས་
གཏམ》 གྱིས་ཀྱང་གལ་སྲིད་མིའི་རིགས་ཀྱིས་འདིའི་ནང་གཏན་འབེབས་བྱས་པའི་བླ་ན་མ་མཆིས་
པའི་རྩ་དོན་ལ་གཞིགས་ནས་བྱ་བ་བསྒྲུབས་ན། མི་སེར་ས་ཡ་དུ་མ་མཉམ་ལས་ནུས་ལྡན་དང་འཚོ་
བ་བདེ་འཇགས། ཞི་བདེ་ཡི་ངང་ནས་འདྲ་མཉམ་དྲང་གཞག་དང་དར་ཞིང་རྒྱས་པའི་སྤྱི་ཚོགས་
ཤིག་ཏུ་འཚོ་བའི་འདོད་དོན་ཞལ་བཞེས་གནང་ཡོད་ལ།《ཧམ་ར་པིའི་ཁྲིམས་གཞུང》ནང་
བཞིན་ཨ་རིའི《རང་བཙན་བསྒྲགས་གཏམ》གྱི་བྱེད་ནུས་ཀྱང་དུས་སྐབས་དེ་དང་ཡུལ་དེ་ཁོ་ན་
ཙམ་དུ་མ་ཟད། སྔར་བཞིན་དུས་ཕྱིས་ཀྱི་བུ་རབས་ཚ་རྒྱུད་རྣམས་ཀྱི་བྱ་སྤྱོད་ཀྱི་ཚད་གཞིར་གྱུར།
མིག་སྔའི་བར་དུ་ལོ་ངོ་ཉིས་བརྒྱ་ལྷག་འདས་ཟིན་ན་ཡང་། ཨ་རིའི་སློབ་བུ་རྣམས་ཀྱིས་བསྒྲགས་
གཏམ་འདི་ད་དུང་བཤུ་འབྲི་དང་བློར་འཛིན་བཞིན་ཡོད།
ཡིག་ཆ་འདི་གཉིས་ཀས་ང་ཚོར་ཡར་ལངས་ན་མགོ་རྡེབ་པ་དང་མར་བསྡད་ན་རྐུབ་རྡོལ་
བར་བྱས་ཤིང་།《ཧམ་ར་པིའི་ཁྲིམས་གཞུང》དང་ཡང་ན་ཨ་རིའི《རང་བཙན་བསྒྲགས་
གཏམ》གང་ཡིན་རུང་། གཉིས་ཀས་རང་གིས་བཤད་པ་ནི་ཡོངས་ཁྱབ་དང་རྟག་བརྟན་གྱི་དྲང་
བདེན་དང་བདེན་པའི་རྩ་དོན་ཡིན་པར་བསྒྲགས། ཡིན་ནའང་ཨ་རི་པ་རྣམས་ཀྱིས་འགྲོ་བ་མི་
ཐམས་ཅད་འདྲ་མཉམ་ཡིན་པར་འདོད་ཀྱང་། པ་བྷི་ལུན་གྱི་མི་རྣམས་ཀྱིས་དེ་ལྟར་མི་སེམས། འོན་
ཀྱང་དོན་དངོས་ལྟར་ན་ཁོ་ཚོ་ཐམས་ཅད་ནོར་འདུག་སྟེ། ལར་ཧམ་ར་པི་དང་ཨ་རིའི་རྒྱལ་ཁབ་
དབུ་བརྙེས་པར་བྱས་རྗེས་ཆེན་པོ་འཇོག་མཁན་གང་དང་གང་ཡིན་རུང་། སེམས་སུ་རྟོག་བཟོ་
ལས་གྲུབ་པའི་དངོས་ཡོད་ཅིག་ཡོད་ལ། འཛམ་གླིང་འདིར་ཕྱོགས་བཞིས་ཚད་མར་འཛིན་ཞིང་
རྟག་བརྟན་འགྱུར་མེད་ཀྱི་བདེན་པའི་རྩ་དོན་སེམས་སུ་རྟོག་བཏགས(དཔེར་ན། དྲང་བདེན་
དང་གྲལ་རིམ།)བྱས་ཀྱང་། འདི་ལྟ་བུའི་འགྱུར་མེད་ཀྱི་རྩ་དོན་ནི་དོན་དངོས་སུ་ཤེས་མིའི་ཕུན་
སུམ་ཚོགས་པའི་ཀུན་རྟོག་གི་ནུས་པ་ཁོ་ན་དང༌། ཁོ་ཚོས་གསར་གཏོད་དང་ཕན་ཚུན་བར་ལབ་
པའི་རྟོག་བཟོ་ལས་གྲུབ་པའི་གཏམ་རྒྱུད་དུ་གནས་ཡོད་པ་ལས། རྩ་དོན་འདི་དག་གདོད་ནས་ཕྱི་
ཡུལ་གྱི་ཡང་དག་རང་བཞིན་ཞིག་ཡོད་མི་སྲིད་དོ། །
ང་རང་ཚོར་མཚོན་ནས་བཤད་ན། མི་ལ “མཐོ་རིམ་གྱི་མི” དང “མི་ཕལ་པ” རུ་དབྱེ་བ་
ཐོས་མ་ཐག ཕལ་ཆེར་འདི་ནི་རྟོག་བཟོ་བྱས་པ་ཞིག་ཡིན་པར་འཐད་ཀྱང་། “མི་ཐམས་ཅད་འདྲ་
མཉམ” ཡིན་ཞེས་ལབ་པ་ཡང་དོན་དངོས་སུ་རྟོག་བཟོ་ལས་གྲུབ་པའི་གོ་དོན་ཞིག་ལས་ཅི། དེས་
ན་དོན་དམ་པར་མི་ཐམས་ཅད་འདྲ་མཉམ་ཡིན་ཞེས་པ་ཅི་ཞིག་ཡིན་ནམ་ཞེ་ན། མིའི་ཀུན་རྟོག་
ལས་གཞན་པའི་ཕྱི་ཡུལ་གྱི་དོན་དངོས་གང་གིས་ཀྱང་ང་ཚོ་འགྲོ་བ་མི་ཐམས་ཅད་འདྲ་མཉམ་
ཡིན་པ་མཚོན་ནུས་སམ། འགྲོ་བ་མི་མཐའ་དག་སྐྱེ་དངོས་རིག་པའི་ཐད་ནས་འདྲ་མཉམ་ཡིན་
ནམ། དེས་ན་ང་ཚོས་ཡང་བསྐྱར་སྐྱེ་དངོས་རིག་པའི་ངོས་ཐད་ནས་ཨ་རིའི《རང་བཙན་བསྒྲགས་
གཏམ》ཁྲོད་ཀྱི་མིང་གྲགས་ཆེ་བའི་ཚན་པ་དེར་བལྟ་བར་བྱ།
ང་ཚོའི་སེམས་ལ་གཤམ་གྱི་བདེན་དོན་འདི་དག་ནི་སྨོས་མ་དགོས་པ་ཞིག་སྟེ། མི་
བུ་རེ་རེ་སྐྱེས་མ་ཐག་ནས་འདྲ་མཉམ་ཡིན་ཞིང་། འཇིག་རྟེན་བྱེད་པོས་ཁོ་ཚོ་ལ་བཙན་
འཕྲོག་བྱེད་མི་ཆོག་པའི་ཁེ་དབང་འགའ་བསྩལ་ཡོད་ལ། དེར་ཚེ་སྲོག་གི་ཁེ་དབང་དང་
རང་དབང་གི་ཁེ་དབང་། བདེ་སྐྱིད་དོན་གཉེར་བྱེད་པའི་ཁེ་དབང་སོགས་འདུས་སོ། །
དབྱིན་ཡིག་གི་མི་ཐམས་ཅད་སྐྱེས་མ་ཐག་ནས་འདྲ་མཉམ་ཡིན་ཞེས་པའི་མིང་ཚིག་
ནི “create” ( གསར་གཏོད་ཀྱི་དོན)ཞེས་པ་ཡིན་ལ། འོན་ཀྱང་སྐྱེ་དངོས་རིག་པའི་ནང་འཕེལ་
འགྱུར་ཞེས་པ་ལས “གསར་གཏོད” ཅེས་པ་ཞིག་མེད་དོ། །འཕེལ་འགྱུར་ལ “འདྲ་མཉམ” ཞེས་
པ་ཞིག་གཏན་ནས་ཡོད་མི་སྲིད་པས། འདྲ་མཉམ་ཞེས་པའི་གོ་དོན་ཡང “གསར་གཏོད” ཀྱི་གོ་
དོན་དང་འབྲེལ་བ་དམ་ཟབ་ཡོད། ཨ་རི་པའི “འདྲ་མཉམ” གྱི་འདུ་ཤེས་ནི་ཡེ་ཤུའི་ཆོས་ལུགས་
ལས་བྱུང་ཞིང་། ཡེ་ཤུའི་ཆོས་ལུགས་ཀྱིས་མི་ཡོད་དོ་ཅོག་གི་རྣམ་ཤེས་འཇིག་རྟེན་བྱེད་པོས་བསྩལ་
པར་མ་ཟད། རྣམ་ཤེས་མཐའ་དག་འཇིག་རྟེན་བྱེད་པོའི་མདུན་ནས་འདྲ་མཉམ་ཡིན་པར་སྨྲ། འོན་
ཀྱང་། ང་ཚོའི་ཡེ་ཤུའི་ཆོས་ལུགས་ཀྱི་འཇིག་རྟེན་བྱེད་པོ་དང་གསར་གཏོད། རྣམ་ཤེས་བཅས་ཀྱི་
གཏམ་རྒྱུད་དེ་དག་ལ་ཡིད་ཆེས་མེད་ཚེ། མི་ཡོངས་རྫོགས “འདྲ་མཉམ” ཡིན་ཞེ་ན་དོན་དམ་
པར་ཅི་ཞིག་ལ་གོ་དགོས་སམ། འཕེལ་འགྱུར་གྱི་རྨང་གཞི་ནི་ཁྱད་པར་ཡིན་པ་ལས་འདྲ་མཉམ་
མིན་ལ། མི་རེ་རེའི་ལུས་ན་ཡོད་པའི་རྒྱུད་འདེད་སྒྲིག་གཞི་ལ་ཁྱད་པར་ཕྲ་མོ་ཞིག་ཡོད་པ་ལས་
གཞན། སྐྱེས་མ་ཐག་ཁོར་ཡུག་མི་འདྲ་བ་ནས་འཚོ་གནས་བྱས་པའི་ཐུན་མིན་གྱི་ཁྱད་ཆོས་ཀྱི་
དབང་གིས་འཚོ་གནས་ཐུབ་ཚད་ཀྱང་མི་འདྲ་ཕྱིར། “སྐྱེས་མ་ཐག་ནས་འདྲ་མཉམ་ཡིན” ཞེས་པ་
དོན་དངོས་སུ། “སོ་སོའི་འཕེལ་འགྱུར་མི་འདྲ” ཞེ་ན་འགྲིག་གོ །
འོན་ཏེ། སྐྱེ་དངོས་རིག་པར་གཞིགས་ན་མི་ནི་སུ་གང་གིས “གསར་གཏོད” བྱས་པ་ཞིག་
མིན་ཞིང་། དེ་བཞིན་དུ “འཇིག་རྟེན་བྱེད་པོ” ཡིས་མིའི་རིགས་ལ “བསྩལ” སོང་བ་ཅི་ཡང་
མེད། མི་རེ་རེ་སྐྱེ་བ་ནི་ཤུགས་ནས་མུན་འཐོམས་ཀྱི་འཕེལ་འགྱུར་གོ་རིམ་ཞིག་ཡིན་པ་ལས་
དམིགས་ཡུལ་ཞིག་གི་ཆེད་དུ་མ་རེད། དེའི་ཕྱིར “འཇིག་རྟེན་བྱེད་པོ” ཡིས་མིའི་རིགས་ལ་བསྩལ་
བ་ནི་དོན་དངོས་སུ “སྐྱེ་བ” ཁོ་ནའོ༎
དུས་མཚུངས་སུ། སྐྱེ་དངོས་རིག་པའི་ཐད་ནས་ཀྱང་དབང་པོ་སྣ་ཚོགས་དང་ནུས་པ། ཁྱད་
ཆོས་བཅས་ལས “ཁེ་དབང” ཞེས་པ་ཞིག་མེད། འདབ་ཆགས་འཕུར་ནུས་པ་ནི་དེར་གཤོག་ཟུང་
ཡོད་པ་ལས། “འཕུར་བའི་དབང་ཆ” ཡོད་པས་མ་ཡིན། དེ་ལས་གཞན་དབང་པོ་སྣ་ཚོགས་དང་
ནུས་པ། ཁྱད་ཆོས་བཅས་གཏན་ནས་བཙན་འཕྲོག་བྱས་མི་རུང་བ་ཞིག་ཀྱང་མིན་ལ། དེ་དག་རྒྱུན་
པར་ཐོལ་འགྱུར་བར་མེད་དུ་བྱུང་ཞིང༌། དུས་ཡུན་ངེས་ཅན་ཞིག་གི་རྗེས་སུ་གཏན་དུ་ཡལ་འགྲོ་
བ་ཡང་ཡོད་དེ། དཔེར་ན། བྱ་མ་རྔ་ལྟ་བུ་ནི་འཕུར་ནུས་བྲལ་བའི་འདབ་ཆགས་རིགས་ཤིག་ཡིན་
པ་ནང་བཞིན། “གཏན་ནས་བཙན་འཕྲོག་བྱས་མི་ཆོག་པ” ཡང་དོན་དངོས་སུ “འགྱུར་རུང་གི་ཁྱད་ཆོས” ཤིག་ཡིན་ནོ།
དེས་ན་ང་ཚོས་མིའི་རིགས་ཀྱི་འཕེལ་འགྱུར་ལ་དོན་དམ་པར་ཁྱད་ཆོས་ཅི་ཞིག་ཡོད་ཅེ་
ན། “ཚེ་སྲོག” ལ་དོགས་པ་ཟ་མི་དགོས་མོད། འོན་ཏེ “རང་དབང” ཞེས་པ་ཡང་སྙིང་ཅི་ཞིག་
ཡིན་ནམ་ཞེ་ན། སྐྱེ་དངོས་རིག་པའི་ཐད་ནས་རང་དབང་གི་གནད་དོན་ལ་དོ་སྣང་བྱེད་མི་སྲིད་
པས། “རང་དབང” ཡང “འདྲ་མཉམ” དང “ཁེ་དབང” “ཚད་ཡོད་སྤྱི་གཉེར་ཁང” ནང་
བཞིན་མིའི་རིགས་ཀྱིས་གསར་གཏོད་བགྱིས་ཤིང་མིའི་རིགས་ཀྱི་ཀུན་རྟོག་ཁོ་ནར་གནས། དེ་བཞིན་
དུ་སྐྱེ་དངོས་རིག་པའི་ངོས་ཐད་ནས་བཤད་ན། མིའི་རིགས་དམངས་གཙོའི་སྤྱི་ཚོགས་ནང་དུ་རང་
དབང་ལྡན་ཞིང་སྒེར་གཅོད་ཅན་གྱི་དབང་སྒྱུར་འོག་རང་དབང་མེད་ཅེས་པར་དོན་སྙིང་གང་ཡང་
མེད། མཇུག་མཐར “བདེ་སྐྱིད” ཅེས་པ་དོན་དངོས་སུ་ཅི་ཞིག་ཡིན་ནམ་ཞེ་ན། མིག་སྔའི་བར་
དུ་སྐྱེ་དངོས་རིག་པས “བདེ་སྐྱིད” ལ་ཁ་གསལ་སྒོས་གོ་དོན་ཞིག་འཇོག་ཐུབ་མེད་ལ། དངོས་སུ་
ཚད་འཇལ་ཐབས་ཀྱང་མེད། སྐྱེ་དངོས་ཉམས་ཞིབ་པ་མང་ཆེ་ཤོས་ཀྱིས “སྤྲོ་སྣང” ཞེས་པ་ཞིག་
དངོས་གནས་ཡོད་པ་ཁས་འཆེ་ལ། ཅུང་སླ་བའི་གོ་དོན་དང་ཚད་འཇལ་བྱེད་ཐབས་ཀྱང་ཡོད།
དེའི་ཕྱིར། “ཚེ་སྲོག་གི་ཁེ་དབང་དང་རང་དབང་གི་ཁེ་དབང་། བདེ་སྐྱིད་དོན་གཉེར་བྱེད་པའི་ཁེ་
དབང” བཅས་ཀྱང་དོན་དངོས་སུ “ཚེ་སྲོག་དང་སྤྲོ་སྣང་དོན་གཉེར་བྱེད་པ” ལས་མ་འདས་སོ། །
དེར་བརྟེན། ང་ཚོས་ཨ་རིའི《རང་བཙན་བསྒྲགས་གཏམ》སྐྱེ་དངོས་རིག་པའི་བརྡ་ཆད་དུ་
བསྒྱུར་ན་གང་འདྲ་ཞིག་ཡིན་པ་ལ་བལྟ་བར་བྱ།
ང་ཚོའི་སེམས་ལ་གཤམ་གྱི་བདེན་དོན་འདི་དག་ནི་སྨོས་མ་དགོས་པ་ཞིག་སྟེ།
མི་བུ་རེ་རེའི་འཕེལ་འགྱུར་མི་འདྲ་ཞིང་། སྐྱེས་མ་ཐག་ནས་འགྱུར་རུང་བའི་ཁྱད་ཆོས་
འགའ་ཞིག་ཡོད་དེ། དེར་ཚེ་སྲོག་དང་སྤྲོ་སྣང་དོན་གཉེར་བྱེད་པ་འདུས་སོ། །
གོང་གསལ་གྱི་རིགས་པས་དཔག་པ་དེ་འདྲ་མཉམ་ཁེ་དབང་དང་འགྲོ་བ་མིའི་ཐོབ་ཐང་
གི་དྲག་སྐྱོད་པ་ཚོས་མཐོང་ཚེ། ཁོང་ཁྲོ་ཆེན་པོ་ལངས་ཏེ། “ང་ཚོས་ཀྱང་སྐྱེ་དངོས་རིག་པའི་ངོས་
ནས་འདྲ་མཉམ་མིན་པ་ཤེས། འོན་ཏེ་མི་བུ་རེ་རེ་ངོ་བོའི་ཐོག་ནས་ཚང་མ་འདྲ་མཉམ་ཡིན་པར་
ཡིད་བརྟན་འཕེར་ཚེ། བརྟན་བརླིང་དང་དར་རྒྱས་ཅན་གྱི་སྤྱི་ཚོགས་ཤིག་བསྐྲུན་ནུས་སོ” ཞེས་
དགག་པ་རྒྱག་སྲིད། གནད་དོན་འདིར་ཁོ་བོས་ཀྱང་ཁ་ཞེ་གཉིས་མེད་ཀྱིས་མོས་མཐུན་ཡོད།
འདི་ཡང་ངས་བཤད་ཀྱིན་པའི་རྟོག་བཏགས་ཀྱི་སྒྲིག་སྲོལ་ཡིན་ནོ། །ང་ཚོ་སྒྲིག་སྲོལ་ཞིག་ལ་ཡིད་
ཆེས་བྱེད་པ་ནི། སྒྲིག་སྲོལ་གང་དེ་དངོས་ཡོད་འཚོ་བའི་ནང་དངོས་སུ་ཡོད་པ་མིན་པར། སྒྲིག་
སྲོལ་དེར་ཡིད་ཆེས་བྱས་ན་མིའི་མཉམ་ལས་ལ་ལས་ཕྱོད་ལྡན་ཞིང་སྔར་ལས་གྲ་རྒྱས་ཅན་གྱི་
སྤྱི་ཚོགས་ཤིག་བསྐྲུན་ཐུབ་པས་ཡིན། རྟོག་བཏགས་ཀྱི་སྒྲིག་སྲོལ་འདི་དག་ནི་སྡུག་རུལ་གྱི་ལྐོག་
གཡོའམ་བེད་མེད་ཀྱི་སྟོང་གཏམ་མ་ཡིན་པར། དེ་ནི་མི་མང་པོས་མཉམ་ལས་ཡོང་བྱེད་ཀྱི་འཆི་
མེད་རིལ་བུ་ལྟ་བུ་ཡིན། འོན་ཀྱང་བརྗེད་མི་རུང་བ་ཞིག་ནི། ཧམ་ར་པིས་ཀྱང་རིགས་ལམ་འདི་
འདྲ་བེད་སྤྱད་ནས་ཁོའི་གྲལ་རིམ་རྩ་དོན་ལ་སྲུང་སྐྱོབ་བྱས་ཆོག་སྟེ། “མཐོ་རིམ་གྱི་མི་དང་མི་
ཕལ་པ། བྲན་གཡོག་བཅས་ངོ་བོའི་ཆ་ནས་མི་འདྲ་ས་མེད་པ་ངས་ཀྱང་ཤེས་མོད། འོན་ཀྱང་ང་
ཚོས་འདི་ལྟར་ཡིད་ཆེས་བྱས་ཚེ། སྔར་ལས་བརྟན་བརླིང་སྟོབས་འབྱོར་ཅན་གྱི་སྤྱི་ཚོགས་ཤིག་བསྐྲུན་ནུས” ཞེས་སྨོས་ཡོང་ངོ་། །
མི་ཕྱེད་པའི་དད་པ་ཅན།
ཀློག་པ་པོ་གང་མང་ཞིག་གིས་གོང་གསལ་གྱི་ཚན་པ་དེ་བཀླགས་རྗེས་ཉ་རུས་མིད་པར་ཟུག་
པ་ལྟ་བུའི་ཚོར་བ་ཞིག་འབྱུང་ངེས་མོད། གང་ལྟར་དེ་ནི་ང་ཚོའི་ཁྲོད་ཀྱི་མི་མང་ཤས་ཀྱིས་མྱངས་
དང་མྱོང་བཞིན་པའི་དེང་གི་སློབ་གསོ་རེད། ང་ཚོས《ཧམ་ར་པིའི་ཁྲིམས་གཞུང》རྟོག་བཏགས་
བྱས་པའི་གཏམ་རྒྱུད་ཅིག་རེད་ཅེས་ན། དང་ལེན་བྱེད་མི་ཐུབ་པ་ཞིག་མིན་ཡང༌། འགྲོ་བ་མིའི་ཐོབ་
ཐང་ཞེས་པ་ཡང་རྟོག་བཟོ་བྱས་པ་རེད་ཅེས་ན་དངོས་གནས་རྣར་གཟན་པ་ཞིག་ཡིན་སྲིད། གལ་
སྲིད་མི་ཡོད་དོ་ཅོག་གིས་འགྲོ་བ་མིའི་ཐོབ་ཐང་ཡང་རྟོག་བཟོ་བྱས་པ་ལས་མ་འདས་པར་སེམས་
ཚེ། སྤྱི་ཚོགས་འདི་འཐོར་ཞིག་ཏུ་གྱུར་འགྲོ་བ་མ་ཡིན་ནམ། ལྷ་ཡི་གོ་དོན་འཆད་དུས། ཧྥུར་ཐའེ
ཡིས“འཇིག་རྟེན་ན་དོན་དངོས་སུ་ལྷ་ཞེས་པ་ཞིག་མེད། འོན་ཀྱང་ངའི་ཞབས་ཕྱི་པ་
ལ་མ་བཤད། དེ་མིན་ནམ་ཕྱེད་ལ་ཁོ་ང་ལྐོག་གསོད་བྱེད་དུ་ཡོང་ངེས་རེད” ཞེས་གསུངས་མྱོང་།
དེ་བཞིན་དུ་ཧམ་ར་པིས་གྲལ་རིམ་རྩ་དོན་དང་ཨ་རིའི་རྒྱལ་གཏོད་མེས་པོ་རྗེ་ཧྥེ་ཞུན་
གྱིས་འགྲོ་བ་མིའི་ཐོབ་ཐང་ལ་ཡང་འདི་འདྲའི་སྐད་ཆ་བཤད་སྲིད་དོ། །ཤེས་མི་ལ་
ཡང་ལྷན་སྐྱེས་ཀྱི་ཁེ་དབང་གང་ཡང་མེད་དེ། སྡོམ་དང་གཅན་གཟན་ཁྱི་མ་ཞིམ། སྤྲ་ནག་བཅས་
དང་འདྲ། ཡིན་ནའང་། ང་ཚོའི་ཞབས་ཕྱི་པ་ལ་བཤད་མི་རུང་ལ། དེ་མིན་ནམ་གུང་ལ་དེ་དག་གིས་ང་ཚོ་ལྐོག་གསོད་བྱས་ཡོང་།
སེམས་ཁྲལ་འདི་དག་ལ་དངོས་གནས་གནས་ལུགས་ཀྱང་ལྡན་ཏེ། རང་བྱུང་ཁམས་ཀྱི་སྒྲིག་
སྲོལ་ནི་བརྟན་ལྷིང་གཡོ་མེད་ཅིག་ཡིན་ཞིང་། མིའི་རིགས་ཀྱིས་འཇིག་རྟེན་དུ་ལྗིད་ཤུགས་ཡོད་
པར་ཡིད་ཆེས་མ་བྱས་ཀྱང་། ལྗིད་ཤུགས་སྐད་ཅིག་ལ་མེད་འགྲོ་བ་ཡང་མ་ཡིན་པར། དེ་ལས་ལྡོག་
སྟེ་རྟོག་བཏགས་ཀྱི་སྒྲིག་སྲོལ་ནི་སྐད་ཅིག་མར་འཐོར་ཞིག་ཏུ་འགྲོ་བའི་ཉེན་ཁ་ཡོད། རྒྱུ་མཚན་ནི་
སྒྲིག་སྲོལ་འདི་མཐའ་དག་གི་ཤུགས་ན་རྟོག་བཟོ་ལས་གྲུབ་པའི་གཏམ་རྒྱུད་ཡོད་ཅིང༌། མི་རྣམས་
ཀྱིས་ཡིད་ཆེས་མ་བྱས་ཚེ། ཡོད་ཚད་རྨེག་མེད་དུ་གྱུར་འགྲོ། རྟོག་བཏགས་ཀྱི་སྒྲིག་སྲོལ་རྒྱུན་སྐྱོང་
ཆེད་ངེས་པར་དུ་སེམས་ཤུགས་ཆེན་པོ་འདོན་དགོས་ཤིང༌། ཐ་ན་དྲགས་ཤུགས་དང་བཙན་སྐུལ་
གྱི་ཆ་ཡང་སྤྱད་དགོས་ཏེ། དཔེར་ན། མི་དམངས་རྟོག་བཏགས་ཀྱི་སྒྲིག་སྲོལ་ལ་མི་འགལ་བའི་ཆེད་
དུ། རྒྱལ་ཁབ་ཀྱིས་དམག་དཔུང་དང་ཉེན་རྟོག་པ། ཁྲིམས་ཁང་། བཙོན་ཁང་བཅས་སྤྱད་ནས་ཉིན་
མཚན་ལྟོས་མེད་དུ་ནུས་པ་འདོན་བཞིན་མཆིས། གལ་སྲིད་གནའ་བོའི་པ་བྷི་ལུན་གྱི་མི་ཞིག་ཁྱིམ་
མཚེས་ཀྱིས་ལོང་པར་བཏང་རྗེས། “མིག་གི་ཚབ་ཏུ་མིག་འདོན་པའི” ཁྲིམས་ཆད་ལག་བསྟར་
བྱེད་དུས། དྲག་ཤུགས་ཀྱི་བྱེད་ཐབས་མི་སྤྱོད་རང་སྤྱོད་དུ་གྱུར། སྤྱི་ལོ1860ལོར། ཨ་རིའི་སྤྱི་དམངས་
མང་ཤས་ཀྱིས་མི་ནག་བྲན་གཡོག་རྣམས་ཀྱང་མི་ཡིན་ཕྱིར། ངེས་པར་དུ་རང་དབང་ལོངས་སུ་
སྤྱོད་དུ་འཇུག་དགོས་པར་འདོད། སྐབས་དེར་ཡང་ཁྲག་གི་འཁོར་ལོ་བསྐོར་བའི་ནང་འཁྲུག་ལན་
མང་བྱས་མཐར། ད་གཟོད་ལྷོ་ཕྱོགས་ཀྱི་མངའ་སྡེ་སོ་སོས་དང་ལེན་མི་བྱེད་ཀ་མེད་དུ་གྱུར།
ཡིན་ཡང་རྟོག་བཏགས་ཀྱི་སྒྲིག་སྲོལ་དྲག་ཤུགས་ཁོ་ནར་བརྟེན་ནས་རྒྱུན་འཁྱོངས་བྱེད་མི་
ནུས་པས། ང་ཚོར་གཞན་ད་དུང་མི་ཕྱེད་པའི་དད་པ་ཅན་ཡང་ཡོད་དགོས། ཧྥ་རན་སིའི་ཆབ་སྲིད་
པ་ཐ་ལི་ལིང་གི་ཆབ་སྲིད་འཚོ་བ་ནི་མདོག་འགྱུར་ད་བྱིད་དང་འདྲ་སྟེ། ཐོག་མར་
ལུའུ་དབྱི་རྒྱལ་ཐོག་བཅུ་དྲུག་པའི་བློན་པོ་བྱས་ཤིང་། ཕྱིས་སུ་གསར་བརྗེ་དང་ན་ཕོ་ལུན་གྱི་སྲིད་
དབང་ལ་ཞུགས་པ་དང༌། དེ་ནས་སླར་ཡང་མགོ་བཏགས་པའི་གླགས་རྙེད་ནས་གོང་མའི་ལམ་
ལུགས་ཀྱི་སྲིད་དབང་ལ་ཞུགས། ཁོས་ལོ་བཅུ་ཕྲག་འགའ་ལ་སྲིད་དོན་སྒྲུབ་པའི་ཉམས་མྱོང་ཕྱོགས་
བསྡོམས་བྱེད་དུས། “རྩེ་གྲིས་དངོས་གནས་དོན་དག་མང་པོ་བསྒྲུབ་ནུས་མོད། དེར་བློ་འགེལ་
བྱེད་རྒྱུ་ནི་ལས་སླ་མོ་ཞིག་མ་རེད” ཅེས་ཟེར། སྐབས་མང་པོ་ཞིག་ལ་ཆོས་དཔོན་ཞིག་གི་ནུས་པ་
དམག་མི་བརྒྱ་ལས་ལྷག་པར་མ་ཟད། དེ་ལ་འགྲོ་གྲོན་ཆུང་ཞིང་ནུས་ཕྱོད་ལྡན། དེ་ལས་གཞན་རྩེ་
གྲི་ལ་ནུས་པ་བླ་ལྷག་ཆེ་ན་ཡང་། གང་ལྟར་དེ་ནི་མི་ཞིག་གིས་སྣུན་དགོས་པ་རེད། གལ་ཏེ་དམག་
མི་དང་བཙོན་སྲུང་། ཁྲིམས་དཔོན། ཉེན་རྟོག་པ་སོགས་རྟོག་བཟོའི་སྒྲིག་སྲོལ་འདིར་གཏན་ནས་
ཡིད་ཆེས་མེད་ཚེ། ཁོ་ཚོས་བཀའ་བཞིན་བསྒྲུབ་སྲིད་དམ། མིའི་རིགས་ཀྱི་ཐུན་མོང་གི་བྱེད་སྒོ་
ཡོད་དོ་ཅོག་གི་ཁྲོད་དུ། རྩ་འཛུགས་དང་སྐུལ་འདེད་བྱེད་དཀའ་ཤོས་ནི་དྲག་ཤུགས་ཀྱི་བྱེད་སྒོ་
ཉིད་ཡིན་ཏེ། གལ་སྲིད་སྤྱི་ཚོགས་སྒྲིག་སྲོལ་རྣམས་དྲག་ཤུགས་ཁོ་ནར་བརྟེན་དགོས་ཚེ། འཕྲལ་
དུ་གནད་དོན་ཞིག་ལྷགས་ཡོང་བ་ནི། དམག་དཔུང་གི་སྒྲིག་སྲོལ་ཅི་ཞིག་ལ་བརྟེན་ནས་རྒྱུན་
འཁྱོངས་བྱེད་དགོས་པ་དེ་རེད། དེས་ན་བཙན་སྐུལ་ལ་བརྟེན་ནས་དམག་དཔུང་གི་སྒྲིག་འཛུགས་
རྒྱུན་འཁྱོངས་བྱ་རྒྱུ་ནི་འོས་ཤིང་འཚམ་པ་ཞིག་མིན་པ་ཧ་ཅང་གསལ་ཞིང་། མ་མཐའ་ཡང་དམག་
དཔོན་དང་དམག་མི་འགའ་ཤས་ལ་ངེས་པར་དུ་ཡིད་ཆེས་པའི་དོན་དག་ཅིག་ཡོད་དགོས་ཏེ།
དཔེར་ན། འཇིག་རྟེན་བྱེད་པོ་དང་དཔའ་བོའི་མཚན་སྙན། མེས་རྒྱལ། སྟག་ཤར་གྱི་ལ་རྒྱ། ཡང་ན་
སྒོར་མོ་ཁོ་ནར་ཡིད་ཆེས་ནའང་ཆོག་གོ །
དགོད་བྲོ་བའི་གནད་དོན་གཞན་ཞིག་ནི། སྤྱི་ཚོགས་ཀྱི་གཏོར་གཟུགས་མཆོད་རྟེན་གྱི་ཡང་
རྩེར་འགྲེང་བའི་མི་དེ་དག་གི་སྐོར་རེད། གལ་སྲིད་ཁོ་ཚོ་རྟོག་བཟོའི་སྒྲིག་སྲོལ་འདི་དག་ལ་ཡིད་
ཆེས་མེད་ཚེ། ཁོ་ཚོས་སྤྱི་ཚོགས་ཀྱི་སྒྲིག་སྲོལ་འདི་དག་གོང་སྤེལ་གཏོང་དགོས་དོན་ཅི་ཡོད། རྒྱུན་
པར་འགའ་ཤས་ཀྱིས་མི་དེ་དག་འདོད་རྔམ་ཆེ་བ་ལས་ཅི་ལ་ཡང་ཡིད་ཆེས་མི་བྱེད་ཟེར། འོན་ཀྱང་
བཤད་ཚུལ་འདིར་གནད་དོན་ཡོད་དེ། གལ་ཏེ་ཅི་ལ་ཡང་ཡིད་ཆེས་མེད་ན། (དཔེར་ན། མི་ཆོས་
ནན་འཛིན་མི་བྱེད་པའི་གྲུབ་མཐའ་ལྟ་བུ། ) འདོད་རྔམ་ཅན་ཞིག་ཏུའང་འགྱུར་མི་སྲིད། གང་ལྟར་
དོན་དངོས་ཐོག་ནས་བཤད་ན། ཤེས་མིའི་རྩ་བའི་ལུས་ཁམས་ཀྱི་དགོས་མཁོ་ཁོ་ན་བསྐང་རྒྱུ་ནི་
དེ་འདྲའི་ཁག་པོ་ཞིག་མིན་ལ། རྩ་བའི་དགོས་མཁོ་བསྐངས་རྗེས་དངུལ་ལྷག་མས་གཏོར་གཟུགས་
མཆོད་རྟེན་བཞེངས་པ་དང་འཛམ་གླིང་གི་ཡུལ་གྲུ་སོ་སོར་ལྗོངས་རྒྱུར་ཕེབས་པ། འོས་འདེམས་
བྱེད་སྒོར་རྒྱུ་དངོས་ཀྱིས་རོགས་རམ་བྱེད་པ། མ་དངུལ་མ་རྐང་ཐད་ལ་བཏང་ནས་ཁེ་བཟང་དེ་
ལས་མང་པོ་རེག་ཐབས་བཅས་བྱས་ཆོག འོན་ཀྱང་མི་ཆོས་ནན་འཛིན་མི་བྱེད་པའི་རིང་ལུགས་
པ་ལ་མཚོན་ན། འདོད་རྔམ་འདི་མཐའ་དག་ལ་སྙིང་པོ་ཅི་ཡང་མེད། མི་ཆོས་ནན་འཛིན་མི་བྱེད་
པའི་གྲུབ་མཐའི་སྲོལ་འབྱེད་པ་པོ་ནི་གྷི་རིག་གི་མཚན་ཉིད་རིག་པ༌བ༌དྷེ༌ཨོ་གིན༌ནེ་སི་
ཞེས་པ་ཡིན་ཞིང༌། ཁོང་ཟོ་བ་ཞིག་ཏུ་བསྡད་ཡོད་ལ། ངག་རྒྱུན་ལ་ཉིན་ཞིག་ཁོ་རང་ཉི་མར་
ལྡེ་སྐབས། སྐབས་དེའི་གནམ་འོག་མཐའ་དག་དབང་དུ་སྡུད་མཁན་གྱི་རྒྱལ་པོ་ཨེ་ལེག་སན་རྡར་
ཁོ་རང་འཚོལ་དུ་ཡོང་སྟེ། ཁོ་ལ་ཁྱོད་རང་ལ་དགོས་མཁོ་ཅི་ཞིག་ཡོད་ན་ཤོད་དང་རོགས་རམ་བྱ་
ཆོག་ཅེས་བཤད་པ་ན། དྷེ་ཨོ་གིན་ནེ་སིས“དངོས་གནས་ང་ལ་དོན་དག་ཅིག་རོགས་རམ་བྱེད་
དགོས། ཁྱེད་ཀྱིས་ངའི་ཉི་འོད་བཀག་བྱུང་ཕར་ཅུང་ཙམ་སྣུར་རོགས” ཟེར།
དེའི་ཕྱིར། མི་ཆོས་ནན་འཛིན་མི་བྱེད་པའི་རིང་ལུགས་ཀྱིས་བཙན་རྒྱལ་ཞིག་བསྐྲུན་མི་སྲིད་ལ།
གལ་ཏེ་མི་རྣམས་ཀྱིས་རྟོག་བཟོའི་སྒྲིག་སྲོལ་ཞིག་ཡུན་རིང་ལ་རྒྱུན་བསྐྱང་འདོད་ཚེ། མི་མང་ཆེ་ཤོས
(ལྷག་པར་དུ་ཤེས་པ་ཅན་གྱི་སྡེ།) ངེས་པར་དུ་དེར་ཡིད་ཆེས་ཡོད་དགོས།གལ་སྲིད་ཡེ་ཤུ་ཆོས་
ལུགས་ཀྱི་བི་ཤོབ་དང་ཆོས་དཔོན་མང་ཤས་ཡེ་ཤུ་ལ་དད་པ་མེད་ཚེ། ཡེ་ཤུ་ཆོས་ལུགས་ཀྱང་ལོ་ངོ་
སྟོང་ཕྲག་གཉིས་ལྷག་ལ་རྒྱུན་འཛིན་མི་བཏུབ་ལ། གལ་སྲིད་ཨ་རིའི་སྲིད་འཛིན་དང་རྒྱལ་ཚོགས་
ཚོགས་ཀྱི་མི་མང་ཆེ་ཤོས་འགྲོ་བ་མིའི་ཐོབ་ཐང་ལ་ཡིད་ཆེས་མེད་ཚེ། ཨ་རིའི་དམངས་གཙོ་ཡང་ལོ་
ངོ250ལ་རྒྱུན་འཛིན་མི་ནུས། དེ་བཞིན་དུ་རྒྱ་ཆེ་བའི་མ་དངུལ་གཏོང་མཁན་དང་དངུལ་ཁང་གཉེར་
མཁན་ཚང་མ་མ་རྩ་རིང་ལུགས་ལ་ཡིད་ཆེས་མེད་ཚེ། དེང་རབས་ཀྱི་དཔལ་འབྱོར་མ་ལག་ཉིན་གཅིག་ལའང་གནས་མི་ཐུབ་བོ། །
བཙོན་ཁང་གི་ལྕགས་རི་མཐོན་པོ།
ཡེ་ཤུའི་ཆོས་ལུགས་དང་དམངས་གཙོ། ཡང་ན་མ་རྩ་རིང་ལུགས་བཅས་གང་ཡིན་རུང་རྟོག་
བཟོའི་སྒྲིག་སྲོལ་ཤ་སྟག་ཏུ་སྣང་ཞིང་། ཇི་ལྟར་བྱས་ན་མི་རྣམས་ཀྱིས་ད་གཟོད་སྒྲིག་སྲོལ་འདི་དག་
ལ་ཡིད་ཆེས་བྱེད་པ་རེད་ཅེ་ན། དང་པོ། ཕྱི་ལ་འཆད་དུས་ངེས་པར་དུ་དེ་དག་བདེན་པ་ཡང་དག་
ཅིག་ཡིན་པ་ལས་རྟོག་བཟོ་བྱས་པ་ཞིག་གཏན་ནས་མ་ཡིན་པ་རྒྱུན་འཁྱོངས་བྱེད་དགོས་ཤིང་།
དུས་དང་རྣམ་པ་ཀུན་ཏུ་སྤྱི་ཚོགས་བརྟན་བརླིང་ཡོང་བའི་སྒྲིག་སྲོལ་འདིའི་རིགས་ནི་དངོས་ཡོད་
གནས་ཚུལ་ཡིན་པ་དང་། དེ་དག་ནི་བླ་མེད་ཀྱི་ལྷའམ་རང་བྱུང་ཆོས་ཉིད་ཀྱིས་གསར་བཏོད་བྱས་
ཚུལ་ནན་གྱིས་སྨྲ། གལ་ཏེ་མི་ཡོད་དོ་ཅོག་འདྲ་མཉམ་མིན་ཚུལ་སྨྲ་བ་ནི། ཧམ་ར་པིས་རང་ཉིད་
ཀྱིས་དེ་ལྟར་བཤད་པའི་དབང་གིས་མིན་པར། ལྷ་ཆེན་པོ་ཨིན་ལི་ཨར་དང་མ་ཏུའུ་ཁི་གཉིས་ཀྱི་
དགོངས་པ་ཡིན་པས་སོ། །གལ་སྲིད་མི་ཡོད་དོ་ཅོག་འདྲ་མཉམ་ཡིན་ཚུལ་སྨྲ་བ་ཡང་། ཐོམ་སི་
རྗེ་ཧྥེ་ཞུན་རང་ཉིད་ཀྱིས་དེ་ལྟར་བཤད་པ་མ་ཡིན་པར། འཇིག་རྟེན་བྱེད་པོས་མི་སྐྲུན་སྟངས་ཀྱི་
དབང་གིས་ཡིན་པར་སྨྲ། དེ་བཞིན་དུ་གལ་སྲིད་རང་དབང་ཚོང་ར་ནི་ཆེས་ལེགས་པའི་དཔལ་
འབྱོར་ལམ་ལུགས་ཡིན་དོན་ཡང་། ཡ་ཏང་སི་མེས་ཀྱིས་དེ་ལྟར་བཤད་པ་མིན་
པར་དེ་ནི་རང་བྱུང་རྟག་བརྟན་གྱི་ཆོས་ཉིད་དབང་གིས་ཡིན་ནོ།
གཉིས་པ། སློབ་གསོའི་ཐད་ནས་ཀྱང་རྩ་དོན་འདི་འདྲ་བ་དོན་འཁྱོལ་ཡོང་བར་བྱས་ཡོད། མི་
ཞིག་སྐྱེས་མ་ཐག་ནས་བཟུང་དུས་དང་རྣམ་པ་ཀུན་ཏུ་རྟོག་བཟོའི་སྒྲིག་སྲོལ་འདིའི་སྐོར་གསལ་
འདེབས་བྱས་ཤིང་། བྱ་དངོས་མ་ལུས་པའི་ཁྲོད་དུ་རྩ་དོན་འདི་ཁྱབ་པར་བྱས་ཡོད་དེ། བྱིས་སྒྲུང་
དང་ཟློས་གར། རི་མོ། གླུ་གཞས། གུས་སྲོལ། ཆབ་སྲིད་དྲིལ་བསྒྲགས། འཛུགས་སྐྲུན། ཟས་ཐོ། དར་
སྲོལ་ལྟ་བུ། དཔེ་ཞིག་བཞག་ནས་བཤད་ན། ང་ཚོས་ད་ལྟ་འདྲ་མཉམ་གྱི་གོ་དོན་ལ་བློ་བཅོལ་བས།
ཕྱུག་པོའི་བུ་ཕྲུག་གིས་གླང་རྫིའི་དོར་མ་གྱོན་པ་ནི་དར་སྲོལ་ཞིག་ཏུ་ངེས་ལ། ཆེས་ཐོག་མར་གླང་
རྫིའི་དོར་མ་ནི་བཟོ་པའི་གྲལ་རིམ་གྱི་གྱོན་པ་ཞིག་ཡིན་ཞིང་། གལ་སྲིད་གྲལ་རིམ་ལམ་ལུགས་ལ་
ཡིད་ཆེས་པའི་དུས་རབས་བར་མའི་དུས་སྐབས་སུ། ཡོ་རོབ་གླིང་གི་ན་གཞོན་སྐུ་དྲག་གང་གིས་
ཀྱང་ཞིང་པའི་ལས་ལྭ་གཏན་ནས་གྱོན་མི་སྲིད། སྐབས་དེར “སྐུ་ཞབས” དང “ལྕམ”
ནི་སྐུ་དྲག་གི་ཆེད་དབང་འབོད་མིང་ཡིན་ཞིང་། ཐ་ན་དེ་ཡང་དུས་རྒྱུན་མང་པོ་ཞིག་
བློས་བཏང་རྗེས་ད་གཟོད་ཐོབ་ཐང་འདི་ཐོབ་པ་རེད། ཡིན་ནའང་ད་ལྟ་འཕྲིན་ཡིག་འབྱོར་ཡུལ་སུ་
ཡིན་རུང་། ཡོད་ཚད་ཀྱི་མགོར “གུས་པར་འོས་པའི་སྐུ་ཞབས་ཆེ་གེ་མོ་དང་ལྕམ་ཆེ་གེ་མོ” ཞེས་འབྲི་བཞིན་ཡོད།
རང་བྱུང་ཚན་རིག་དང་སྤྱི་ཚོགས་ཚན་རིག་གང་ཡིན་རུང་༌། མི་རྣམས་ཀྱིས་ནུས་ཤུགས་ཡོད་
རྒུ་རྩལ་དུ་སྤྲུགས་ནས་རྟོག་བཟོའི་སྒྲིག་སྲོལ་འདི་དག་ང་ཚོའི་འཚོ་བའི་ཁྲོད་ཇི་ལྟར་འདྲེས་པར་
གསལ་བཤད་བྱས་ཟིན་ལ། ཡིན་ནའང་འདིར་ཡིག་ཚོགས་བསྐྱུངས་ཏེ་སྟབས་བདེ་ཞིག་གླེངས་ན།
མིའི་རིགས་ཀྱིས་རང་ཉིད་ཀྱི་འཚོ་བ་རྩ་འཛུགས་བྱེད་པའི་སྒྲིག་སྲོལ་ཡོད་དོ་ཅོག་དོན་དངོས་སུ་
རྟོག་བཟོ་ཡིན་པར་མི་འདོད་པ་ལ་རྒྱུ་རྐྱེན་ཆེན་པོ་གསུམ་ཡོད་དེ།
1. རྟོག་བཏགས་ཀྱི་སྒྲིག་སྲོལ་དག་དངོས་ཡོད་འཇིག་རྟེན་ལ་གཏིང་ཟབ་སྒོས་ཟུང་འབྲེལ་བྱས་པ།
རྟོག་བཏགས་ཀྱི་སྒྲིག་སྲོལ་འདི་དག་ང་ཚོའི་བློ་ངོར་ཁོ་ནར་མ་གཏོགས་མེད་མོད། དེ་དངོས་
ཡོད་འཇིག་རྟེན་ལ་ཟུང་འབྲེལ་དམ་ཟབ་བགྱིས་ཏེ་འབྲལ་ཐབས་མེད་པར་བྱས་ཆོག དཔེར་ན།
དེང་གི་ནུབ་ཕྱོགས་པ་མང་ཆེ་ཤོས་ཀྱིས་རང་དོན་རིང་ལུགས་ལ་ཡིད་ཆེས་ཤིང༌། མི་བུ་རེ་རེ་ནི་
ཁེར་ཚུགས་ཡིན་ལ་རང་རྐྱ་ཐུབ་པའི་རིན་ཐང་ཡོད་པས། མི་གཞན་གྱི་ལྟ་ཚུལ་གྱི་ཤུགས་རྐྱེན་
ཐེབས་མི་སྲིད། ཡང་གཅིག་བཤད་ན། ང་ཚོ་མི་བུ་རེ་རེ་ནི་རང་ཉིད་ཀྱི་འོད་ཅིག་གིས་རང་ཉིད་
གསལ་བར་བྱས་པ་ནང་བཞིན། ང་ཚོའི་འཚོ་བར་རིན་ཐང་དང་དོན་སྙིང་ལྡན་པ་རེད། དེང་གི་
ནུབ་ཕྱོགས་པའི་སློབ་གྲྭའི་ནང་དུ། དགེ་རྒན་དང་ཁྱིམ་བདག་གིས་བྱིས་པ་ཚོར་སློབ་གྲོགས་ཀྱི་འཕྱ་
དམོད་ལ་འཛེམ་དོགས་བྱ་དགོས་དོན་མི་འདུག་ཅེས་སྨྲ་ཞིང་། རྒྱུ་མཚན་ནི་སོ་སོས་རང་ཉིད་ཀྱི་
རིན་ཐང་རྟོགས་པ་ལས་མི་གཞན་པས་རྟོགས་པའི་ངེས་པ་མེད།
དེ་ལས་གཞན་རྟོག་བཟོའི་གཏམ་རྒྱུད་འདི་དག་དེང་གི་བཟོ་སྐྲུན་ཁྲོད་དུའང་དོན་འཁྱོལ་
ཡོང་བར་བྱས་ཡོད་དེ། དཔེར་ན། དེང་རབས་བཟོ་སྐྲུན་གྱིས་ཁང་པ་རྣམས་ཁང་མིག་དུ་མར་བགོས་
ནས་བྱིས་པ་རེ་རེར་རང་ཉིད་ལ་དབང་བའི་སྡོད་གནས་ཡོད་པས། མི་གཞན་པའི་སྔོན་དུ་ཡོད་ཚད་
གསལ་འདོན་བྱ་མི་དགོས་ཤིང་། རང་ཐག་རང་གཅོད་ཀྱི་དབང་ཆ་ཆེ་ཤོས་ཤིག་ཀྱང་ཡོད། མི་སྒེར་
གྱི་བར་སྟོང་འདིར་སྒོ་ཡང་ཡོད་སྲིད་པས། ཁྱིམ་བདག་གང་མང་ཞིག་གིས་བྱིས་པར་སྒོ་གཏན་དུ་
འཇུག་པར་མ་ཟད། ཐ་ན་སྒོར་ཟྭ་ཡང་བརྒྱབ་ཆོག ཕ་མ་ནང་དུ་འགྲོ་བསམ་ན་ཐོག་མར་སྒོ་བརྡུངས་
ཏེ། ཡོང་ཆོག་པའི་བརྡ་བརྒྱབ་རྗེས་ད་གཟོད་ནང་དུ་ཕྱིན་ཆོག བྱིས་པས་རང་ལ་དབང་བའི་ཁང་
མིག་ནང་གི་མཛེས་སྤྲས་ཀྱང་རང་འདོད་ལྟར་བྱས་ཆོག་ལ། གྱང་ལྡེབས་སུ་ཡའོ་ཀོན་རོལ་མོ་པ་
ཡི་གསལ་བརྡ་སྦྱར་ཆོག་ལ། གང་སར་རྐང་འབོབ་བཙོག་པ་རྣམས་ཀྱང་གཡུགས་ཆོག
གལ་སྲིད་གནས་འདི་འདྲ་ནས་ནར་སོན་ཚེ། མི་སུ་དང་གང་གིས་ཀྱང་རང་ཉིད་ནི་རང་རྐྱ་ཐུབ་པའི་
མི་བུ་ཁེར་ཚུགས་ཤིག་ཡིན་པར་སེམས་ལ། རང་ཉིད་ཀྱི་རིན་ཐང་ངོ་མ་ནི་ནང་སེམས་ནས་ཕྱིའི་ལུས་
བར་ཡོད་ཚད་ཡིན་པ་ལས། སུ་གང་གིས་བསྩལ་བར་མི་འདོད་དོ། །
ཡིན་ནའང་དུས་རབས་བར་མའི་སྐུ་དྲག་ཚོར་རང་དོན་རང་ལུགས་ཞེས་པ་ཞིག་ཡོད་མི་
སྲིད། ཁོ་ཚོའི་འདོད་ཚུལ་ལྟར་ན། མི་སྒེར་གྱི་རིན་ཐང་ནི་སྤྱི་ཚོགས་ཀྱི་གྲལ་རིམ་དང་མི་གཞན་
པའི་ལྟ་ཚུལ་ལ་རག་ལས་ཤིང་། སྣང་ཚུལ་འདི་ལྟ་བུའི་འོག་ཏུ་མི་གཞན་པའི་འཕྱ་དམོད་ནི་དམའ་
འབེབས་ཆེན་པོ་ཞིག་ལ་སེམས་པས། སྐབས་དེར་སྐུ་དྲག་ཚོས་རང་གི་བྱིས་པ་ཚོར་ཡོད་ཚད་བློས་
གཏོང་དགོས་ཀྱང་རང་གི་མཚན་སྙན་སྲུང་དགོས་པའི་ཁ་ཏ་བྱེད། དེ་བཞིན་དུ་དུས་རབས་བར་
མའི་རྟོག་བཟོའི་རིན་ཐང་ལྟ་ཚུལ་ཡང་མཁར་རྫོང་བཟོ་སྐྲུན་དུ་མངོན་པར་བྱས་ཡོད། མཁར་རྫོང་
ཞིག་གི་ནང་དུ་བྱིས་པར་སྡོད་ཁང་ཞིག་ཡོད་མི་སྲིད(མི་དར་མ་རྣམས་ལ་ཡང་རང་ལ་དབང་
བའི་ཁང་མིག་ཅིག་ཡོད་མི་སྲིད།)དེ། དཔེར་ན། གལ་སྲིད་དུས་རབས་བར་མའི་སྐུ་དྲག་གི་བུ་ཚ་
རྣམས་ལ། མཁར་རྫོང་ནང་གི་ཐོག་རྩེག་གཉིས་པར་ཁོར་དབང་བའི་ཁང་མིག་ཅིག་ཡོད་མི་སྲིད་
ལ། བུ་དེས་རྒྱལ་པོ་ལི་ཁྲ་དང་ཡ་སིར་ལ་དད་གུས་བྱེད་ན་ཡང༌། ཁོ་ཚོའི་གསལ་བརྡ་རང་ཉིད་ཀྱི་
གྱང་ལྡེབས་སུ་སྦྱོར་ཐབས་བྲལ། རང་ཉིད་ཀྱི་ཁང་མིག་གི་སྒོ་གཏན་ནས་ཟྭ་རྒྱག་རྒྱུ་ནི་དཔེ་མི་སྲིད་པ་ཞིག་རེད།
ཁོ་རང་ཉལ་ས་ནི་གཞོན་ནུ་གཞན་དག་དང་འདྲ་བར་ཁོད་ཡངས་པའི་ཚོམས་ཆེན་
ཡིན་ངེས། དེར་བརྟེན་ཁོ་རང་མི་མང་གི་མིག་འོག་ཏུ་འཚོ་གནས་བྱས་ཡོད་པར་བརྟེན། དུས་རྒྱུན་
དུ་མི་གཞན་པའི་མཐོང་ཐོས་བསམ་ཚུལ་ལ་དོ་སྣང་བྱེད། གལ་སྲིད་འདི་འདྲའི་ཁོར་ཡུག་ཁྲོད་དུ་
ནར་སོན་པའི་དབང་དུ་བཏང་ན། མི་སྒེར་གྱི་རིན་ཐང་ངོ་མ་ནི་ཁོ་རང་གི་སྤྱི་ཚོགས་གྲལ་རིམ་
དང་མི་གཞན་པའི་ལྟ་ཚུལ་ལ་རག་ལས་སོ། །
2.རྟོག་བཏགས་སྒྲིག་སྲོལ་གྱིས་ང་ཚོའི་འདོད་པ་བསྐངས་པ།
མི་མང་ཤས་ཤིག་གིས་རང་ཉིད་ཀྱི་འཚོ་བའི་སྒྲིག་སྲོལ་མཐའ་དག་རྟོག་བཟོ་ཁོ་ན་ཡིན་པ་
དང་ལེན་བྱེད་དཀའ་ཡང༌། དོན་དངོས་སུ་ང་ཚོ་སྐྱེས་མ་ཐག་ནས་བཟུང་འདི་འདྲའི་རྟོག་བཟོའི་
ནང་དུ་གནས་ཡོད་པར་མ་ཟད། ཐ་ན་ང་ཚོའི་འདོད་པར་ཡང་ཤུགས་རྐྱེན་ཆེན་པོ་ཐེབས་ཡོད།
དེར་བརྟེན་མི་སྒེར་གྱི་འདོད་བློ་ཡང་རྟོག་བཟོའི་སྒྲིག་སྲོལ་འདིའི་སྟོབས་དང་ལྡན་པའི་ལྟ་སྐྱོང་མཁན་དུ་གྱུར་ཡོད།
དཔེར་ན། དེང་གི་ནུབ་ཕྱོགས་པ་རྣམས་ཀྱིས་མཐོང་ཆེན་བྱེད་པའི་འདོད་པ་དེ་དག་ཡོད་
ཚད་དུས་ཡུན་ལོ་ངོ་བརྒྱ་ཕྲག་ཡར་སྔོན་ལ་རྟོག་བཟོ་བྱས་པའི་གཏམ་རྒྱུད་ལ་བརྟེན་ནས་བྱུང་
ཞིང་། འཆར་ཡན་རིང་ལུགས་དང་མི་རིགས་རིང་ལུགས། མ་རྩ་རིང་ལུགས། མི་ཚུལ་རིང་ལུགས་
བཅས་འདུས་པ་དང་། ང་ཚོས་རྒྱུན་པར་གྲོགས་པོ་ཚོར “རང་སྣང་རང་འདོད” བྱེད་དགོས་ཞེས་
འཆད་ཀྱིན་ཡོད་ལ། འོན་ཀྱང་སྐབས་འདིའི “སྣང” ཞེས་པ་ནི་མྱུལ་མ་ངོ་གཉིས་མ་དང་འདྲ་
སྟེ། དེ་ཡིས་སྐབས་དེའི་གཙོ་རྒྱུག་ལྷ་སྒྲུང་གི་བཀའ་བཀོད་ལ་ཉན། དེར་བརྟེན“རང་སྣང་རང་
འདོད” ནི་དུས་རབས19པའི་འཆར་ཡན་རིང་ལུགས་དང་དུས་རབས20པའི་འཛད་སྤྱོད་རིང་
ལུགས་གཉིས་ཟུང་འབྲེལ་ཙམ་བྱས་རྗེས་ང་ཚོའི་བསམ་བློར་ཞུགས་པ་ལས་མ་འདས། ཁོ་ཁོའུ་ཁོ་
ལེ་སྤྱི་གཉེར་ཁང་ལ་མཚོན་ནས་བཤད་ན། དེའི་ཁོངས་གཏོགས་ཀྱི་བསིལ་ཝུའི་བརྡ་ཁྱབ་ནི་འདི་
ལྟ་སྟེ། “རང་ཉིད་ཀྱི་ཚོར་བར་ཡིད་ཆེས་དང་རང་ཉིད་ཀྱི་རེ་བར་གུང་བཀུར་གྱིས” ཞེས་པའོ། །
ཐ་ན་མི་རྣམས་ཀྱིས་རང་གི་སེམས་ཀྱི་ཟབ་སར་ཉར་བའི་རེ་བ་དེ་དག་ལ་ཡང༌། རྒྱུན་པར་
རྟོག་བཟོའི་སྒྲིག་སྲོལ་གྱིས་ཤུགས་རྐྱེན་ཐེབས་ཡོད་དེ། དཔེར་ན། མི་མང་པོ་ཞིག་རྒྱལ་ཁབ་གཞན་
པར་ཡུལ་སྐོར་ལ་འགྲོ་བསམ་བཞིན་ཡོད། ཡིན་ནའང་དོན་དག་འདིར་རང་བྱུང་དང་མངོན་
གསལ་གྱི་གནས་ལུགས་གང་ཡང་མེད་དེ། དཔེ་བཞག་ན་སྤྲ་ནག་གི་མགོ་པས་རང་གི་དབང་ཆ་
སྤྱད་ནས་ཁྱིམ་མཚེས་ཀྱི་ས་ཐོག་ཏུ་ཡུལ་སྐོར་ལ་འགྲོ་མི་སྲིད། གནའ་བོའི་ཨེ་ཅིབ་ཀྱི་ཧྥ་ལུའོ་ཡིས་
ཀྱང་རྒྱུ་ནོར་མ་ལུས་པ་སྤྱད་ནས་གཏོར་གཟུགས་མཆོད་རྟེན་བཞེངས་པ་དང་རང་གི་བེམ་པོ་སྐམ་
འགྱུར་བྱེད་པ་ལས། གང་བྱུང་དུ་པ་བྷི་ལུན་ལ་འགྲོ་བའམ་ཧྥེ་ཉི་ཅི་རུ་གངས་ཤུད་བྱེད་དུ་འགྲོ་མི་
སྲིད། དེང་གི་མི་རྣམས་ཀྱིས་འགྲོ་སོང་འབོར་ཆེན་བཏང་ནས་རྒྱལ་ཁབ་ཕྱི་ལ་གུང་གསེང་གཏོང་
བར་འགྲོ་སྟེ། དེ་ནི་ཁོ་ཚོས་དངོས་གནས་འཆར་ཡན་གྱི་འཛད་སྤྱོད་རིང་ལུགས་པའི་ལྷ་སྒྲུང་ལ་ཡིད་ཆེས་བྱས་པས་ལན་པ་རེད།
འཆར་ཡན་རིང་ལུགས་པས་ང་ཚོར་བཤད་རྒྱུར། མི་མངོན་པའི་སྟོབས་ཤུགས་འདོན་སྤེལ་
གང་ལེགས་བྱེད་ཆེད། ངེས་པར་དུ་ཉམས་མྱོང་འདྲ་མིན་སྣ་ཚོགས་བསགས་ཅི་ཐུབ་བྱ་དགོས་ཏེ།
ངེས་པར་དུ་མྱོང་ཚོར་མི་འདྲ་བའི་བརྩེ་འདང་ཉམས་སུ་མྱོང་བ་དང༌། འབྲེལ་འདྲིས་སྣ་ཚོགས་ལ་
ཚོད་ལྟ་བྱེད་པ། ཟས་རིགས་འདྲ་མིན་གྱི་བྲོ་བ་མྱངས་པ་བཅས་བྱེད་དགོས་པར་མ་ཟད། ཁྱད་ཆོས་
ཐུན་མོང་མ་ཡིན་པའི་རོལ་དབྱངས་ལའང་མྱོང་རོལ་བྱ་ཤེས་དགོས། ཡིན་ནའང་ཐབས་ཤེས་ཆེས་
མཆོག་ཏུ་གྱུར་པ་ནི། ནམ་རྒྱུན་གྱི་འཚོ་བ་དང་ལས་ཀ་དོར་ཞིང་རྒྱུས་ཡོད་ཀྱི་ཁོར་ཡུག་ལས་རིང་
དུ་གྱེས་ནས་རྒྱང་རིང་རྒྱུས་མེད་རྒྱལ་ཁམས་འགྲིམས་ཚེ། ད་གཟོད་དངོས་སུ་རིག་གནས་དང་བྲོ་
བ། ཟས་རིགས། སྒྲིག་སྲོལ་རྣམ་པ་སྣ་ཚོགས་ཉམས་སུ་མྱོང་ནུས། ང་ཚོས་རྒྱུན་ཆད་མེད་པར་འཆར་
ཡན་རིང་ལུགས་པའི་ལྷ་སྒྲུང་ཐོས་ཡོང་སྟེ། “ཐེངས་དེའི་ཉམས་མྱོང་གིས་ང་ལ་མིག་རྒྱ་བསྐྱེད་དུ་
བཅུག་པ་དང་། དུས་དེ་ནས་བཟུང་འཚོ་བ་ཁྱོན་མི་འདྲ་བར་གྱུར་སོང” ཞེས་བཤད་ཡོང༌།
འཆར་ཡན་རིང་ལུགས་པས་ང་ཚོར་བཤད་རྒྱུར། སེམས་པ་སྐྱིད་པོ་འདོད་ན་ཐོན་རྫས་དང་
ཞབས་ཕྱི་སྔར་བས་མང་པོ་ཉོ་དགོས། གལ་སྲིད་གང་ཞིག་ཉུང་བའི་ཚོར་བ་དང་མི་བདེ་བའི་ཚོར་
བ་ཞིག་བྱུང་ཚེ། ཚོང་རྫས་ཤིག་ཉོ(རླངས་འཁོར་གསར་པ་དང་གྱོན་གོས་གསར་པ། སྐྱེ་ལྡན་ཟས་
རིགས། )དགོས་པའམ་ཞབས་ཕྱི་ཞིག (གད་ཕྱགས་པ་དང་སེམས་ཁམས་འདྲི་རྟོག ཡོ་གའི་སློབ་
ཁྲིད། )ཉོ་དགོས་པ་ཡིན། ཐ་ན་བརྙན་འཕྲིན་གྱི་བརྡ་ཁྱབ་རེ་རེ་ཡང་རྟོག་བཟོའི་གཏམ་རྒྱུད་ལས་གྲུབ་
ཅིང་། ཁྱོད་ཀྱིས་ཐོན་རྫས་དང་ཞབས་ཕྱི་ཉོས་ཚེ་ཁྱོད་ཀྱི་འཚོ་བ་སྔར་ལས་བདེ་སྐྱིད་ལྡན་ཚུལ་སྨྲ་ཡོང་།
འཆར་ཡན་རིང་ལུགས་ཀྱིས་སྣ་མང་ཅན་ལ་སྐུལ་འདེད་བྱེད་པ་དང་འཛད་སྤྱོད་རིང་ལུགས་
གཉིས་ཀ་མཐུན་འགྲིག་བྱུང་སྟེ། “མྱོང་བྱའི་ཚོང་ར” འབྱུང་བར་སྐུལ་འདེད་བཏང་ཞིང་དེང་
རབས་ཡུལ་སྐོར་ཐོན་ལས་ཀྱི་འཕེལ་རྒྱས་ཀྱང་ངང་ངམ་ཤུགས་ཀྱིས་བྱུང་། ཡུལ་སྐོར་ཐོན་ལས་
ཀྱིས་འཚོང་བཞིན་པ་ནི་གནམ་གྲུའི་སྤ་སེ་དང་མགྲོན་ཁང་མིན་པར་ཡུལ་སྐོར་བརྒྱུད་རིམ་ཁྲོད་
ཀྱི་མྱོང་བྱ་དག་ཡིན། དེར་བརྟེན་འདི་ལྟར་བཤད་ན། ཕ་རི་སིའི་གཙོ་བོ་ཡང་གྲོང་ཁྱེར་མིན་ལ། རྒྱ་
གར་གྱི་གཙོ་བོ་ཡང་རྒྱལ་ཁབ་མ་ཡིན་པར། དེ་དག་གིས་འདོན་སྤྲོད་བྱས་ཡོང་བ་ནི་མྱོང་བྱ་དག་
རེད། དེས་ན་མྱོང་བྱ་ཉོ་དགོས་པའི་རྒྱུ་མཚན་ནི། བཤད་ཚུལ་ལྟར་ན་ཡུལ་སྐོར་ལ་སོང་ཚེ་ང་ཚོའི་
མིག་རྒྱ་བསྐྱེད་ཅིང་མི་མངོན་པའི་སྟོབས་ཤུགས་འདོན་སྤེལ་བྱེད་ནུས་པར་མ་ཟད། ད་དུང་ང་ཚོ་
སྔར་ལས་ལྷག་པར་སེམས་པ་སྐྱིད་པོ་ཡོང་བར་བཤད། དེར་བརྟེན། གལ་སྲིད་ཕྱུག་བདག་ཁྱོ་ཤུག་
གཉིས་བཟའ་འཁོན་བྱས་པའི་དབང་དུ་བཏང་ན། མཐུན་པོ་ཡོང་ཐབས་ནི་ཕྱུག་བདག་དེས་རང་
གི་ཆུང་མ་ཕ་རི་སི་ལ་ཡུལ་སྐོར་དུ་ཁྲིད་སྲིད་མོད། བྱེད་ཐབས་འདི་ལས་ང་ཚོས་མཐོང་ཡོང་བ་
ནི་མི་ཆེ་གེ་མོ་ཞིག་གི་འདོད་པ་མ་ཡིན་པར། དེ་ནི་ཁོས་སེམས་གཏིང་ནས་འཆར་ཡན་གྱི་འཛད་
སྤྱོད་རིང་ལུགས་ལ་ཡིད་ཆེས་བྱས་པས་རེད། དེ་བཞིན་དུ་གལ་སྲིད་གནའ་བོའི་ཨེ་ཅིབ་ཀྱི་ཕྱུག་
བདག་ཁྱོ་ཤུག་གཉིས་བཟའ་འཁོན་བྱེད་པའི་དབང་དུ་བཏང་ན། ཆུང་མ་ཁྲིད་ནས་པ་བྷི་ལུན་ལ་
གུང་གསེང་གཏོང་བར་འགྲོ་མི་སྲིད་པར། དེ་ལས་ལྡོག་སྟེ་མོས་རྨི་ལམ་དུའང་ཐོབ་རེ་བྱེད་པའི་
མཛེས་ཤིང་ཡིད་དུ་འོང་བའི་བང་སོ་ཞིག་བསྐྲུན་ཚེ། ད་གཟོད་མོའི་དགའ་བའི་འཛུམ་མདངས་
མངོན་པར་བཞད་སྲིད་དོ། །
གནའ་བོའི་ཨེ་ཅིབ་ཀྱི་མཐོ་རིམ་མི་སྣ་དེ་དག་གིས་མི་ཚེ་ཧྲིལ་པོར་ཧུར་ཐག་འབད་ཐག་
བྱས་ནས་ཚང་མས་གཏོར་གཟུགས་མཆོད་རྟེན་ཞིག་བཞེངས་འདོད་ཀྱིན་ཡོད། རིག་གནས་མི་
འདྲ་བའི་ནང་དུ་གཏོར་གཟུགས་མཆོད་རྟེན་དག་གི་མིང་འདོགས་སྟངས་དང་དབྱིབས། གཞི་
ཁྱོན་མི་འདྲ་བ་ཙམ་ལས་མ་འདས། དཔེ་ཞིག་བཞག་ན། དེ་ནི་རྐྱལ་རྫིང་དང་སྒོ་ར་ཆེན་མོ་ཡོད་
པའི་གྲོང་ཁྱེར་ཉེ་འདབས་ཀྱི་གཞིས་བྲང་ཞིག་ཡིན་སྲིད་ལ། ཡང་ན་གསེར་འོད་ལམ་ལམ་འཚེར་
ཞིང་མཛེས་ལྗོངས་ལྟ་ན་སྡུག་པ་ཡོད་པའི་ཐོག་རྩེག་སྡོད་ཁང་ཞིག་ཀྱང་ཡིན་སྲིད། འོན་ཀྱང་
དོན་དམ་པར་ང་ཚོས་ཅིའི་ཕྱིར་གཏོཪ་གཟུགས་མཆོད་རྟེན་བཞེངས་འདོད་པ་ལ་འདྲི་རྩད་བྱེད་མཁན་ཤིན་ཏུ་དཀོན།
3.རྟོག་བཏགས་སྒྲིག་སྲོལ་དེ་ཡུལ་ཅན་ཕན་ཚུན་བར་གནས་ཡོད།
གལ་སྲིད་རང་བྱུང་ཁམས་ལས་འདས་པའི་སྟོབས་ཤུགས་ཤིག་ལ་བརྟེན་ནས་ངས་རང་ཉིད་
རྟོག་བཟོའི་སྒྲིག་སྲོལ་འདི་ལས་བརྒལ་བའི་དབང་དུ་བཏང་ཡང་། སྔར་བཞིན་རང་ཉིད་གཅིག་
པུ་མ་གཏོགས་མེད། དེས་ན་སྒྲིག་སྲོལ་འདིར་འགྱུར་བ་གཏོང་དགོས་ན། ངས་ད་དུང་རྒྱུས་མེད་
ཀྱི་མི་ཁྲི་སྟོང་མང་པོར་སྐུལ་སློང་བྱས་ནས་ང་དང་མཉམ་ལས་བྱས་ཚེ་ད་གཟོད་ལམ་ལྷོང་འབྱུང་
ངེས་ཏེ། རྟོག་བཟོའི་སྒྲིག་སྲོལ་ནི་མི་སྒེར་གྱི་རང་སྣང་དྲན་ཚུལ་མིན་པར་ཡུལ་ཅན་
ཕན་ཚུན་བར་དུ་གནས་ཡོད་ལ། མི་ཁྲི་མ་འབུམ་གྱི་ཐུན་མོང་གི་སྣང་ངོར་གནས་ཡོད་པས་སོ། །
གནད་དོན་དེ་རྟོགས་དགོས་ན། ང་ཚོས་ངེས་པར་དུ “ཡུལ” དང “ཡུལ་ཅན” “ཡུལ་
ཅན་ཕན་ཚུན་བར”བཅས་ཀྱི་མི་འདྲ་ས་གསལ་བཤད་ཅིག་བྱ་དགོས་ཏེ།
“ཡུལ” གྱི་སྣང་ཚུལ་ལ་མིའི་རིགས་ཀྱི་འདུ་ཤེས་དང་དད་སེམས་ཀྱིས་ཤུགས་རྐྱེན་ཐེབས་མི་
ནུས་ཏེ། དཔེར་ན། “འགྱེད་འཕྲོ་ཐིག” ནི་རྟོག་བཟོ་བྱས་པ་ཞིག་མིན་པར། སྔ་མོའི་དུས་སུ་མིའི་
རིགས་ཀྱིས་འགྱེད་འཕྲོ་ཐིག་གསར་རྟོགས་མ་བྱུང་གོང་ལ་འགྱེད་འཕྲོ་ཐིག་སྔར་ས་གནས་ཡོད་
པར་མ་ཟད། ད་དུང་མི་ལ་ལས་འགྱེད་འཕྲོ་ཐིག་ཡོད་པར་ཡིད་ཆེས་མེད་པའི་དབང་དུ་བཏང་
ན་ཡང་དེའི་གནོད་པ་སྔར་ལྟར་ཐེབས་སྲིད། འགྱེད་འཕྲོ་ཐིག་གསར་རྟོགས་བྱུང་མཁན་གྱི་ལྕམ་
མོ་ཅུས་ལི་ལ་མཚོན་ན་ཡང༌། ལོ་ངོ་མང་པོར་འགྱེད་འཕྲོ་ཅན་གྱི་རྫས་ལ་ཉམས་ཞིབ་བྱས་ན་མོའི་
ལུས་ཕུང་ལ་གནོད་པ་ཡོད་པ་དྲན་པའི་མེ་ལོང་ངོས་ལ་གཏན་ནས་འཆར་མྱོང་མེད། དེ་བཞིན་
དུ་འགྱེད་འཕྲོ་ཐིག་གིས་མོར་གནོད་པ་ཡོད་པར་ཡིད་ཆེས་མེད་ན་ཡང་མཇུག་མཐར་སྔར་བཞིན་
མོ་རང་འདས་རྐྱེན་ནི་འགྱེད་འཕྲོའི་རྫས་ཀྱི་གམ་དུ་སྡོད་ཡུན་རིང་དྲགས་པས་སླར་སྐྱེས་གེགས་པ་
རང་བཞིན་གྱི་ཁྲག་ཞན་ཞེས་པའི་ནད་ཡིན་པས་སོ། །
“ཡུལ་ཅན” ནི་མི་སྒེར་ཆེ་གེ་མོ་ཞིག་གི་འདུ་ཤེས་དང་དད་སེམས་ལ་བརྟེན་ནས་གནས་
པ་ཞིག་ཡིན། གལ་སྲིད་མི་འདིས་རང་ཉིད་ཀྱི་འདུ་ཤེས་ལ་བསྒྱུར་བཀོད་བྱས་ཚེ། རང་སྣང་གི་བྱ་
དངོས་འདི་ཡང་མེད་པའམ་འགྱུར་འགྲོ་སྟེ། དཔེར་ན། བྱིས་པ་མང་པོ་ཞིག་གི་བློ་ངོར་རང་ཉིད་ཁོ་
ནས་མཐོང་ཐོས་ནུས་པའི་གྲོགས་པོ་ཞིག་ཡོད་པར་སྙམ་ཞིང་། བློ་ངོར་གནས་པའི་གྲོགས་པོ་འདི་
ནི་བྱིས་པའི་རང་སྣང་གི་འདུ་ཤེས་ཁོ་ནར་ཡོད་པ་ཡིན་ལ། རིམ་གྱིས་བྱིས་པ་ནར་སོན་ཏེ་ཡིད་
ཆེས་མེད་ཚེ། གྲོགས་པོ་འདི་ཡང་ནམ་མཁའི་འཇའ་བཞིན་ཡལ་འགྲོ་བ་རེད།
“ཡུལ་ཅན་ཕན་ཚུན་བར” གྱི་བྱ་དངོས་ནི། མི་སྒེར་གྱི་རང་སྣང་འདུ་ཤེས་མང་པོ་ལྷན་དུ་
སྦྲེལ་བའི་དྲ་རྒྱ་ལ་བརྟེན་ཡོད། མི་ཞིག་གི་བསམ་ཚུལ་བསྒྱུར་བའམ་ཐ་ན་ཤི་སོང་བའི་དབང་དུ་
བཏང་ཡང་། དོན་དག་འདིར་ཤུགས་རྐྱེན་ཆེན་པོ་ཐེབས་མི་སྲིད། གལ་སྲིད་དྲ་རྒྱ་འདིའི་ནང་གི་མི་
མང་ཤས་ཤི་བའམ་བསམ་ཚུལ་ལ་འགྱུར་བ་བྱུང་ཚེ། ཡུལ་ཅན་ཕན་ཚུན་བར་གྱི་སྣང་ཚུལ་འདིར་
འགྱུར་ལྡོག་འབྱུང་བའམ་རྨེག་མེད་དུ་གྱུར་འགྲོ། ཡུལ་ཅན་ཕན་ཚུན་བར་གྱི་སྣང་ཚུལ་དུ་གནས་
པའི་དམིགས་ཡུལ་ནི་བསམ་གཟས་ནས་བསླུ་བྲིད་བྱེད་ཆེད་མིན་ལ། གཡོ་ཟོལ་སླ་བཅོས་བྱེད་པ་
ཡང་མ་ཡིན། དེ་དག་གིས་འགྱེད་འཕྲོ་ཐིག་ནང་བཞིན་ཐད་ཀར་གནོད་པ་བྱེད་མི་སྲིད་མོད། དེས་
འཇིག་རྟེན་ལ་ཐེབས་པའི་ཤུགས་རྐྱེན་སྔར་བཞིན་སྣང་མེད་དུ་བསྐྱུར་མི་རུང༌། ལོ་རྒྱུས་ཀྱི་སྒུལ་
ཤུགས་འགངས་ཆེན་མང་པོ་ཞིག་ནི་ཡུལ་ཅན་ཕན་ཚུན་བར་དུ་ཡོད་དེ། དཔེར་ན། ཁྲིམས་ལུགས་
དང་དངུལ་ལོར། ལྷ། རྒྱལ་ཁབ་ལྟ་བུའོ། །
དེས་ན་ང་ཚོས་ཡང་བསྐྱར་ཕོ་སེང་རླངས་འཁོར་དཔེར་བཞག་ནས་འཆད་པར་བྱ། སྤྱི་
གཉེར་ཁང་འདི་ནི་ཕོ་སེང་ལག་བསྟར་དཔོན་པོ་རང་ཉིད་ཀྱི་སེམས་ཁོངས་སུ་རྟོག་བཟོ་བྱས་པ་
ལས་ཐོན་པའི་གྲོགས་པོ་ཞིག་མིན་པར། དེ་ནི་མི་ཁྲི་མ་འབུམ་གྱི་ཐུན་མོང་གི་ཀུན་རྟོག་ཁྲོད་དུ་
གནས་ཡོད། ལག་བསྟར་བྱེད་པ་པོ་འདིས་སྤྱི་གཉེར་ཁང་ལ་ཡིད་ཆེས་བྱེད་དོན་ནི། ལས་འཛིན་
ལྷན་ཚོགས་ཀྱིས་དེ་ལ་ཡིད་ཆེས་པར་མ་ཟད། སྤྱི་གཉེར་ཁང་གིས་གདན་ཞུ་བྱས་པའི་ཁྲིམས་རྩོད་
པ་དང་གཞུང་ལས་ཁང་གི་ལས་གྲོགས། དངུལ་ཁང་གི་ལས་བྱེད་མི་སྣ། དངུལ་འཛིན་ཉོ་ཚོང་ཁང་
གི་ལས་སྒོ་སྒྲུབ་མཁན། ཧྥ་རན་སི་ནས་ཨོ་སི་ཁྲུ་ལི་ཡའི་རླངས་འཁོར་བརྒྱུད་འཚོང་པ་བཅས་ཀྱིས་
དེ་ལ་ཡིད་ཆེས་བྱེད། གལ་ཏེ་ཉིན་ཞིག་ལ་ལག་བསྟར་དཔོན་པོ་རང་ཉིད་ཀྱིས་ཕོ་སེང་རླངས་
འཁོར་ཡོད་པར་ཡིད་ཆེས་མེད་ཚེ། འཕྲལ་དུ་ཁོ་རང་སྨྱོ་ནད་སྨན་ཁང་དུ་བསྐྱལ་རྗེས་ལག་བསྟར་
དཔོན་པོ་གཞན་ཞིག་བསྐོ་འཇོག་བྱེད་ངེས།
དུས་མཚུངས་སུ། ཨ་སྒོར་དང་འགྲོ་བ་མིའི་ཐོབ་ཐང་། ཡང་ན་ཨ་རི་བཅས་གང་ཡིན་རུང་།
ཡོད་ཚད་མི་གྲངས་དུང་ཕྱུར་མང་པོའི་ཐུན་མོང་གི་སྣང་ངོར་ཡོད་པ་ཡིན་ཕྱིར། མི་སྒེར་གང་གིས་
ཀྱང་གོ་དོན་འདི་དག་ལ་འགྱུར་བ་གཏོང་བའི་ནུས་པ་ཡོད་མི་སྲིད། ང་རང་ཉིད་ཀྱིས་སེམས་ཐག་
རྦད་ཆོད་ཀྱིས་ཨ་སྒོར་དང་འགྲོ་བ་མིའི་ཐོབ་ཐང༌། ཨ་རི་བཅས་ལ་ཡིད་ཆེས་མེད་པའི་དབང་དུ་
བཏང་ན་ཡང་། གང་དེར་འགྱུར་བ་ཕྲན་བུ་ཙམ་ཡང་གཏོང་མི་ནུས། རྟོག་བཟོའི་སྒྲིག་སྲོལ་འདི་
དག་མི་ཐམས་ཅད་ཀྱི་བློ་ངོར་ཡོད་པའི་དབང་གིས། སྒྲིག་སྲོལ་འདི་དག་ལ་འགྱུར་བ་གཏོང་དགོས་
ན། དུས་གཅིག་ཏུ་མི་དུང་ཕྱུར་བཅུ་ཕྲག་ལྷག་གི་བསམ་བློར་འགྱུར་བ་གཏོང་དགོས་པས་ལས་སླ་
མོ་ཞིག་ག་ལ་ཡིན། དེས་ན་འདི་འདྲ་ཞིག་ལ་འགྱུར་བ་གཏོང་དགོས་ཚེ། ངེས་པར་དུ་རྙོག་འཛིང་
ལྡན་པའི་རྩ་འཛུགས་ཤིག་གིས་རྒྱབ་ནས་རོགས་རམ་བྱེད་དགོས་པ་སྨོས་ཅི། དེ་ནི་སྲིད་ཏང་ཞིག་
གམ་བསམ་བློའི་ལས་འགུལ་ག་གེ་མོ་ཞིག་ཡིན་སྲིད་ལ། ཡང་ན་ཆོས་ལུགས་གྲུབ་མཐའ་ག་གེ་མོ་
ཞིག་ཀྱང་ཡིན་སྲིད། ཡིན་ནའང་འདི་འདྲའི་རྙོག་འཛིང་ཅན་གྱི་རྩ་འཛུགས་ཤིག་ཚུགས་དགོས་ན།
མི་རྣམས་ཀྱིས་རྒྱུས་མེད་ཀྱི་མི་མང་པོར་ཁ་ཏས་བློ་འགུགས་བརྒྱུད་ཚང་མ་མཉམ་ལས་བགྱི་དགོས་
ཤིང་། དེ་བཞིན་དུ་མཉམ་ལས་འདིར་ཡང་བསྐྱར་ཐུན་མོང་གི་ཡིད་བརྟན་འཕེར་བའི་རྟོག་བཟོའི་
གཏམ་རྒྱུད་ཅིག་ཡོད་ཚེ་ད་གཟོད་ལམ་ལྷོང་འབྱུང་ཐུབ། འདི་ལས་མཐོང་ཐུབ་པ་ཞིག་ནི། སྔར་ཡོད་
ཀྱི་རྟོག་བཟོའི་སྒྲིག་སྲོལ་ལ་འགྱུར་བ་གཏོང་དགོས་ཚེ། ཐོག་མར་སྒྲིག་སྲོལ་གཞན་ཞིག་རྟོག་བཟོ་
བྱས་ན་ད་གཟོད་ལེགས་འགྲུབ་ཡོང་ཐུབ་པ་དེ་རེད།
དཔེ་བཞག་ནས་བཤད་ན། ཕོ་སེང་རླངས་འཁོར་མེད་པར་བཟོ་དགོས་ན། ང་ཚོས་དེ་ལས་
ནུས་སྟོབས་ཅན་གྱི་དངོས་པོ་ཞིག་རྟོག་བཟོ་བྱ་དགོས་ཏེ། དཔེར་ན། ཧྥ་རན་སིའི་བཅའ་ཁྲིམས་
ལམ་ལུགས་ལྟ་བུ། དེ་བཞིན་དུ་ཧྥ་རན་སིའི་བཅའ་ཁྲིམས་ལམ་ལུགས་མེད་པར་གཏོང་དགོས་ན།
ང་ཚོས་ཡང་བསྐྱར་དེ་ལས་ལྷག་པའི་དངོས་པོ་ཞིག་རྟོག་བཟོ་བྱ་དགོས་ཏེ། དཔེར་ན། ཧྥ་རན་སའི་
རྒྱལ་ཁབ་ཀྱི་སྟོབས་ཤུགས་ལྟ་བུ། གལ་སྲིད་ཧྥ་རན་སི་རྒྱལ་ཁབ་མེད་པར་གཏོང་དགོས་ཚེ། དེ་ལས་
ལྷག་པའི་སྟོབས་ཤུགས་ཤིག་རྟོག་བཟོ་བྱས་ཚེ་ད་གཟོད་ལམ་ལྷོང་ཡོང་ཐུབ།
འོ་སྐོལ་མི་ཡི་རིགས་ཤིག་ཡིན་པའི་ཆ་ནས་རྟོག་བཟོའི་སྒྲིག་སྲོལ་ལས་བརྒལ་ཐབས་བྲལ་ལ།
སྐབས་རེར་ང་ཚོས་བཙོན་ཁང་གི་ལྕགས་རི་མཐོན་པོ་གཏོར་ཏེ། རང་དབང་གི་ཕྱོགས་སུ་བསྐྱོད་
ཐུབ་སོང་སྙམ་ཡང་། དོན་གྱིས་སྔོན་མ་ལས་རྒྱ་ཁྱོན་ཅུང་ཆེ་བའི་བཙོན་ཁང་ཡན་གར་བ་ཞིག་ཏུ་
ལྷགས་ཏེ། རང་ཉིད་ཀྱི་འགུལ་སྐྱོད་ཁོར་ཡུག་ཆེ་རུ་སོང་བ་ཙམ་མོ། །

ས་བཅད་བདུན་པ།
ཡིད་འཛིན་གྱི་རྩལ་ལས་བརྒལ་བ།

འཕེལ་འགྱུར་གྱིས་མི་ལ་རྐང་རྩེད་སྤོ་ལོ་འགྲན་བསྡུར་བྱེད་པའི་ནུས་པ་བསྩལ་མེད་ཀྱང་།
འཕེལ་འགྱུར་གྱི་དབང་གིས་མིའི་རྐང་པས་སྤོ་ལོ་རྒྱག་ཐུབ་ལ། གྲུ་མོས་སྒྲིག་འགལ་བྱས་ཆོག་པར་
མ་ཟད། ད་དུང་ཁ་ཡིས་གཞན་ལ་སྡིགས་མོ་ཡང་བྱས་ཆོག ཡིན་ན་ཡང་འདི་ནི་མི་རང་ཉིད་ཁོ་
ནས་སྤོ་ལོ་རྒྱག་ནུས་པ་ཙམ་རེད། ཕྱི་དྲོ་ཞིག་ལ་སྤོ་ལོ་རྩེ་སར་རྒྱུས་མེད་ཀྱི་མི་རྣམས་དང་རྐང་
རྩེད་སྤོ་ལོ་འགྲན་བསྡུར་བྱས་ན། དཔུང་རོགས་བྱེད་མཁན་གྱི་མི་ཆ་མེད10དང་མཉམ་ལས་བྱེད་
དགོས་པ་ལས་གཞན། ད་དུང་ཕ་རོལ་པའི་མི11གིས་ཀྱང་སྒྲིག་སྲོལ་འདྲ་འདྲ་བརྩི་སྲུང་བྱེད་པ་
ཤེས་དགོས། སྐབས་འགར་སྲོག་ཆགས་གཞན་པས་ཀྱང་རྒྱུས་མེད་ཀྱི་རིགས་མཐུན་དག་དང་བསྟུན་
ནས་གཞན་ལ་བཙན་འཛུལ་བྱེད་ཀྱང་། འདི་ནི་རྒྱུན་པར་ལྷན་སྐྱེས་ཀྱི་ནུས་པ་རྒྱུད་ན་ཡོད་པའི་
དབང་གིས་ཡིན་ཏེ། དཔེར་ན། ཁྱི་གུ་ཆུང་ཆུང་གིས་མཚམས་རེར་འགྲེ་ལོག་རྒྱག་པ་དང་ཕན་ཚུན་
སོ་བཏབ་ནས་རྩེད་མོ་རྩེ་བ་ནི་རྒྱུད་རྒྱུའི་ཁྲོད་དུ་གདོད་ནས་ཇུས་འགོད་བྱས་ཡོད་པས་རེད། ཡིན་
ནའང་ང་ཚོ་མིའི་རིགས་ཀྱི་བྱིས་པར་རྐང་རྩེད་སྤོ་ལོ་རྩེ་བའི་རྒྱུད་རྒྱུ་ཞིག་ཇུས་འགོད་བྱས་མེད། ང་
ཚོ་མི་ཆ་མེད་དང་མཉམ་དུ་རྐང་རྩེད་སྤོ་ལོ་འགྲན་བསྡུར་བྱེད་ནུས་པའི་རྒྱུ་མཚན་ནི། ཚང་མས་
རྐང་རྩེད་སྤོ་ལོ་རྩེ་བའི་སྒྲིག་སྲོལ་བསླབས་མྱོང་བས་ཡིན་ལ། སྒྲིག་སྲོལ་འདི་དག་ཐམས་ཅད་རྟོག་
བཟོ་བྱས་པ་ཤ་སྟག་ཡིན་ཡང་། དེར་ཚང་མས་ཁས་ལེན་པས་ཧ་ཅང་སྐྱིད་པོ་ཞིག་རྩེད་ཐུབ།
སྣང་ཚུལ་འདི་ལྟ་བུ་དཔེར་ན། རྒྱལ་པོའི་ཁབ་དང་ཆོས་ཚོགས། ཡང་ན་ཚོང་ལས་དྲ་རྒྱ་
སོགས་གཞི་ཁྱོན་ཅན་ལ་ཡང་བེད་སྤྱོད་བྱས་རུང་མོད། དེར་ཁྱད་པར་གལ་ཆེན་ཞིག་ཡོད་པ་ནི་
རྙོག་འཛིང་ལྡན་ཚད་མི་འདྲ་བ་རེད། ལྟོས་བཅས་ཀྱིས་བཤད་ན་རྐང་རྩེད་སྤོ་ལོའི་སྒྲིག་སྲོལ་ནི་
སྟབས་བདེ་ཞིང་གོ་སླ་བ་ཞིག་ཡིན་ཞིང་། གདོད་མའི་འཚོལ་སྡུད་དུས་རབས་ཀྱི་སྡེ་ཚོ་ཆུང་ངུ་
ཕན་ཚུན་མཉམ་ལས་བྱེད་སྐབས་ཀྱི་ཐུན་མོང་གི་ངོས་འཛིན་སྟངས་དང་རིགས་འདྲ་བར། སྤོ་ལོ་
རྩེད་མཁན་ཚོས་སྒྲིག་ལམ་ཡོད་ཚད་ལས་སླ་མོ་སྒོས་ཡིད་ལ་འཛིན་ཐུབ་པ་དང༌། དུས་མཚུངས་
སུ་སེམས་སུ་ད་དུང་གླུ་དབྱངས་དང་གློག་བརྙན་ཉར་སའི་བར་སྟོང་ཡོད་པར་མ་ཟད། ཐ་ན་ཅུང་
ཙམ་རྗེས་ནས་ཅི་ཞིག་ཉོ་དགོས་པའང་དྲན་ཆོག ཡིན་ནའང་གལ་སྲིད་འདི་ལྟར་མི22མཉམ་ལས་
བྱེད་པ་མ་ཡིན་པར། མི་སྟོང་ཕྲག་དང་ཐ་ན་ས་ཡ་དུ་མ་མཉམ་ལས་བྱེད་དགོས་ཚེ། གསོག་ཉར་
དང་ཐག་གཅོད་བྱེད་དགོས་པའི་ཆ་འཕྲིན་ཤིན་ཏུ་ཕོན་ཆེན་ཡོད་པས། གང་ཟག་ཞིག་གི་བློ་ངོར་ཤོང་པ་ཞིག་གཏན་ནས་མ་ཡིན།
སྲོག་ཆགས་ལ་ལ(སྦྲང་མ་དང་གྲོག་མ་ལྟ་བུ།)ཡང་ཚོགས་སྤྱི་ཆེ་གྲས་སུ་གྲུབ་ནུས་པར་མ་
ཟད། ད་དུང་བརྟན་ལྷིང་དང་གང་ལ་ཅི་འོས་བྱེད་ཐུབ། འོན་ཀྱང་འདི་ནི་དེ་དག་གི་རྒྱུད་རྒྱུའི་ཁྲོད་
དུ་མཉམ་ལས་བྱེད་པར་དགོས་ངེས་ཀྱི་ཆ་འཕྲིན་སྒྲིག་འགོད་བྱས་པས་ཡིན་ལ། སྦྲང་མར་ཐིག་ལེ་
མ་འཐེན་ན་ཕོ་སྦྲང་དང་ཐིག་ལེ་འཐེན་ན་མོ་སྦྲང་དུ་གྱུར། ཡིན་ནའང་མོ་སྦྲང་ཆུང་དུས་སུ་ཁ་ཟས་
མི་འདྲ་བའི་དབང་གིས་ཆེར་སོན་རྗེས་སྦྲང་མའི་དཔོན་མོའམ་སྦྲང་རྩི་འཚོལ་མཁན་གྱི་སྦྲང་མར་
འགྱུར་སྲིད། ཁོ་ཚོའིDNAཡི་ནང་དུ་རིགས་དེ་གཉིས་ལ་དགོས་ངེས་ཀྱི་བྱ་སྤྱོད་དཔེ་དབྱིབས་སྒྲིག་
འགོད་བྱས་ཡོད་པ་དང་། སྔ་མས་མ་མཛངས་མ་ཞིག་གི་ངང་ཚུལ་འཛིན་པ་དང་ཕྱི་མས་རང་ནུས་
རྩལ་དུ་སྤྲུགས་ནས་ལས་ཀ་བསྒྲུབ་དགོས། སྦྲང་ཚང་ནང་གི་སྤྱི་ཚོགས་སྒྲིག་གཞི་ཤིན་ཏུ་རྙོག་འཛིང་
ལྡན་ཞིང་། སྦྲང་མར་རིགས་མི་འདྲ་བའི་བཟོ་བོ་ཧ་ཅང་མང་ལ། ལ་ལས་སྦྲང་རྩི་འཚོལ་དགོས་ཤིང་།
ལ་ལས་ལྟ་སྐྱོང་གི་འགན་འཁུར་བ། ཡང་ལ་ལས་གད་པའི་འགན་ཁུར་ཡོད། ཡིན་ནའང་མིག་སྔའི་
བར་དུ་ང་ཚོ་སུས་ཀྱང་སྦྲང་མ་ཞིག་ཁྲིམས་རྩོད་པར་བསྡད་ནས་གཏུག་བཤེར་བྱེད་པ་མཐོང་མྱོང་
མེད། དེས་ན་སྦྲང་མར་ཁྲིམས་རྩོད་པ་མི་དགོས་པའི་རྒྱུ་མཚན་ནི། སྦྲང་མ་གང་ཡང་སྦྲང་ཚང་གི་
བཅའ་ཁྲིམས་དང་འགལ་མི་སྲིད་ལ། སྦྲང་མའི་གད་པར་ཚེ་སྲོག་གི་ཁེ་དབང་དང་རང་དབང་གི་ཁེ་
དབང༌། བདེ་སྐྱིད་འཚོལ་སྙེག་བྱེད་པའི་ཁེ་དབང་མེད་ཅེས་ཀྱང་སྨྲ་མི་སྲིད་དོ། །
ཡིན་ནའང་མིའི་རིགས་ནི་དེ་འདྲ་མ་ཡིན་པར་གནད་དོན་འདི་འདྲ་རྒྱུན་པར་བྱུང་དང་
འབྱུང་བཞིན་མཆིས། རྒྱུ་མཚན་ནི་ཤེས་མིའི་སྤྱི་ཚོགས་ཀྱི་སྒྲིག་སྲོལ་ནི་རྟོག་བཟོ་ལས་གྲུབ་པ་དང་།
སྒྲིག་སྲོལ་རྒྱུན་འཁྱོངས་བྱེད་པའི་གནད་འགག་གི་ཆ་འཕྲིནDNAའདྲ་བཤུས་ཁོ་ནར་བརྟེན་ནས་ཕྱི་
རབས་པར་རྒྱུན་འཛིན་བྱེད་མི་བཏུབ་པས། རྗེས་ཐོབ་ཀྱི་བརྩོན་པ་སྣ་ཚོགས་ལ་བརྟེན་ཚེ། ད་གཟོད་
ཁྲིམས་ལུགས་དང་གོམས་སྲོལ། ལས་རིམ། གུས་སྲོལ་བཅས་རྒྱུན་འཛིན་བྱེད་ནུས་ཤིང་། དེ་མིན་ཚེ་
སྤྱི་ཚོགས་ཀྱི་སྒྲིག་སྲོལ་རྣམས་མྱུར་བར་འཐོར་ཞིག་ཏུ་འགྲོ་ངེས། དཔེ་ཞིག་བཞག་ནས་བཤད་ན།
རྒྱལ་པོ་ཧམ་ར་པིས་མི་ལ་མཐོ་རིམ་གྱི་མི་དང་མི་ཕལ་པ། བྲན་གཡོག་གསུམ་དུ་དབྱེ་ཡོད་ཀྱང༌།
གནད་དོན་འདི་ནི་མིའི་རིགས་ཀྱི་རྒྱུད་རྒྱུའི་ཚོགས་པའི་ནང་དུ་དེ་བཞིན་དུ་དབྱེ་མེད་པས་རང་
བྱུང་གདོད་ནས་ཡོད་པའི་དབྱེ་སྟངས་ཤིག་མིན། གལ་སྲིད་པ་བྷི་ལུན་གྱི་མི་མ་ལུས་པའི་སེམས་སུ་
འདི་ལྟ་བུའི “བདེན་དོན” ཞིག་འཇགས་སུ་འཇུག་མ་ནུས་ཚེ། སྤྱི་ཚོགས་ཧྲིལ་པོ་འཁོར་བསྐྱོད་བྱེད་
མཚམས་འཇོག་སྲིད། དུས་མཚུངས་སུ་རྒྱལ་པོ་ཧམ་ར་པི་རང་ཉིད་ལ་མཚོན་ན་ཡང་། ཁོའི་བུ་རབས་
ཚ་རྒྱུད་ཀྱིDNAརུ་མཐོ་རིམ་གྱི་མི་ཞིག་གིས་མི་ཕལ་པའི་བུ་མོ་ཞིག་བསད་ཚེ་དངུལ་ཧྲི་ཁི་ལར་
30བྱིན་ནས་སྟོང་འཇལ་དགོས་པ་ཉར་འཇོག་བྱས་མེད་པར། ཧམ་ར་པིས་ངེས་པར་དུ་རང་
གི་བུ་ལ་རང་གི་བཙན་རྒྱལ་གྱི་ཁྲིམས་ལུགས་ཇི་འདྲ་ཞིག་ཡིན་པ་གསལ་པོར་འཆད་རྗེས། ཕྱིས་སུ་
བུས་ཚ་བོར་དེ་བཞིན་དུ་བཤད་དེ། མི་རབས་ནས་མི་རབས་བར་རྒྱུན་འཛིན་དུ་འཇུག
དེ་བཞིན་དུ་བཙན་རྒྱལ་ཞིག་བྱུང་བ་ཡིན་ན་ཆ་འཕྲིན་ཤིན་ཏུ་མང་པོ་ཞིག་ཡོད་པ་དང་།
ཁྲིམས་ལུགས་ལས་གཞན་ད་དུང་བཙན་རྒྱལ་དེས་ཚོང་ལས་དང་དཔྱ་ཁྲལ། དམག་གི་སྒྲིག་ཆས།
ཚོང་རྫས་ཀྱི་མཛོད་གཉེར་བྱས་ཚད་བཅས་ཐོ་འགོད་བྱ་དགོས་པར་མ་ཟད། དུས་སྟོན་དང་དམག་
འཁྲུག་རྣམ་པར་རྒྱལ་བའི་ཟླ་ཚེས་ཀྱང་ཐོ་འགོད་བྱེད་དགོས། འདིའི་ཡར་སྔོན་གྱི་ལོ་ངོ་ས་ཡ་དུ་
མའི་ཡུན་ལ་མིའི་རིགས་ཀྱིས་ཀླད་པ་ཁོ་ནར་ཆ་འཕྲིན་གསོག་ཉར་བྱེད་ཀྱིན་ཡོད། འོན་ཀྱང་བཙན་
རྒྱལ་ཞིག་གི་གཞི་གྲངས་འབོར་ཆེན་ལ་མཚོན་ན། མིའི་རིགས་ཀྱི་ཀླད་པ་ནི་གསོག་ཉར་བྱེད་ས་
ཡག་གྲས་ཤིག་མིན་པའི་རྒྱུ་རྐྱེན་གསུམ་ཡོད་དེ།
དང་པོ། ཀླད་པའི་ཤོང་ཚད་ལ་ཚད་བཀག་ཡོད་པ་སྟེ། དངོས་གནས་མི་ལ་ལའི་ཡིད་འཛིན་
ནུས་པ་བློ་ཡུལ་ལས་འགོངས་པར་མ་ཟད། གནའ་དུས་སུ་ད་དུང་ཆེད་དུ་ཡིད་འཛིན་ནུས་པར་
ཉམས་ཞིབ་བྱེད་མཁན་ཡང་ཡོད་ལ། ཞིང་ཆེན་ཞིག་གི་ས་དབྱིབས་ལག་མཐིལ་ལ་སྐྱུ་རུ་ར་བླངས་
པ་ནང་བཞིན་ཡིད་ལ་འཛིན་ནུས་ཤིང་། རྒྱལ་ཁབ་ཀྱི་བཅའ་ཁྲིམས་བློར་ཤར་མར་འགྲོ་བ་ཡང་
ཡོད། དེ་འདྲ་ཞིག་ཡིན་པའི་དབང་དུ་བཏང་ན་ཡང༌། ཡིད་འཛིན་ལ་མངའ་བརྙེས་པའི་མཁན་
པོའང་ཚད་བཀག་དེ་ལས་བརྒལ་ཐབས་བྲལ། ཁྲིམས་རྩོད་པས་མ་ས་ཁྲིམས་རྩོད་པས་མ་ས་ཀྲུའུ་སའེ་མངའ་སྡེའི་ཡོངས་
ཀྱི་བཅའ་ཁྲིམས་དོན་ཚན་མ་ལུས་པར་བློར་ངེས་ན་ཡང་། དུས་རབས17པའི་ས་ལིམ་
གྱི་རིག་སྔགས་མར་ཁྲིམས་ཐག་བཅད་པའི་གཏུག་བཤེར་ཞིབ་ཕྲ་ཡོངས་སུ་རྫོགས་པ་རེ་རེ་བཞིན་ཡིད་ལ་འཛིན་མི་ནུས་པ་ལྟ་བུའོ། །
གཉིས་པ། མིའི་རིགས་ནམ་ཞིག་གི་ཚེ་ན་ཤི་འགྲོ་བ་དང་བསྟུན་ནས་ཡིད་ན་ཡོད་པ་རྣམས་
ཀྱང་ཡལ་འགྲོ་བས། ཀླད་པར་ཉར་བའི་ཆ་འཕྲིན་མང་ཆེ་བ་དུས་རབས་ཕྱེད་ཀྱི་རྗེས་ནས་རྨེག་
མེད་དུ་གྱུར་འགྲོ། དེས་ན་ང་ཚོས་ཡིད་ན་ཡོད་པའི་ཆ་འཕྲིན་ཀླད་པ་གཅིག་ནས་གཅིག་ལ་བྱོ་ཆོག་
ཀྱང་། ཐེངས་འགར་བརྒྱུད་རྗེས་ཆ་འཕྲིན་འཁྲུག་འགྲོ་བའམ་བརྗེད་འགྲོ་བ་རེད།
གསུམ་པ། འདི་ནི་ཆེས་གལ་ཆེ་བའང་ཡིན་ཏེ། མིའི་རིགས་ཀྱི་ཀླད་པ་འཕེལ་འགྱུར་བྱུང་བ་
བརྒྱུད། དམིགས་བསལ་གྱི་ཆ་འཕྲིན་གསོག་འཇོག་དང་ཐག་གཅོད་བྱེད་པར་གོམས་པ་དང་། འཚོ་
གནས་ཀྱི་ཆེད་དུ་གདོད་མའི་རྔོན་པ་རྣམས་ཀྱིས་ངེས་པར་དུ་རྩི་ཤིང་དང་སྲོག་ཆགས་སྟོང་ཕྲག་
དུ་མའི་དབྱིབས་དང་ཁྱད་ཆོས། བྱ་སྤྱོད་རྣམ་པ་ཡིད་ལ་འཛིན་དགོས་པས། ཁོ་ཚོས་ངེས་པར་
གཉེར་མས་ཁེབས་པའི་ཤ་མོ་ཞིག་གལ་སྲིད་སྟོན་ཀར་ཡོ་འབོག་འོག་ཏུ་སྐྱེས་ཡོད་ཚེ། དུག་ཡོད་
སྲིད་པ་དང་། དགུན་ཁར་ཡོ་འབོག་འོག་ཏུ་ཡོད་ཚེ་ཕན་ནུས་མཆོག་ཏུ་གྱུར་པའི་ཕོ་སྨན་ཞིག་ཡིན་
པ་ཤེས་པར་མ་ཟད། དེ་ལས་གཞན་རྔོན་པས་ངེས་པར་དུ་ཚོ་པའི་ནང་གི་མི་བཅུ་ཕྲག་ཁ་ཤས་
ཕན་ཚུན་གྱི་བསམ་འཆར་དང་འབྲེལ་བའང་རྟོགས་དགོས་ཤིང་། དཔེར་ན། ལུའུ་ཞི་ཡིས་རང་ཉིད་
སྡོད་བཟོད་མི་བདེ་བར་བྱེད་མཁན་རྗོན་ལགས་འགོག་ཆེད་ཚོ་པའི་ནང་གི་མི་ཞིག་རོགས་པར་
འབོད་དགོས་ན། མོས་གཟའ་འཁོར་སྔོན་མར་རྗོན་དང་མ་ལེ་གཉིས་འཁོན་འཛིང་བྱས་པ་ཡིད་
ན་ཡོད་ཚེ། མ་ལེ་བོས་ཚེ་དོན་དག་ལམ་ལྷོང་འབྱུང་ཐུབ། དེར་བརྟེན་འཕེལ་འགྱུར་གནོན་ཤུགས་
ཀྱི་དབང་གིས་མིའི་རིགས་ཀྱི་ཀླད་པར་རྩི་ཤིང་དང་སྲོག་ཆགས། ས་དབྱིབས། སྤྱི་ཚོགས་སྐོར་གྱི་ཆ་
འཕྲིན་འབོར་ཆེན་ཉར་བར་བྱང་ཆ་ལྡན་པར་གྱུར།
ཡིན་ནའང་ཞིང་ལས་གསར་བརྗེའི་རྗེས་ལ། སྤྱི་ཚོགས་སྔར་ལས་རྙོག་འཛིང་ཅན་དུ་འགྱུར་
མགོ་བརྩམས་ཤིང་། གཞན་གསར་བྱུང་གི་ཆ་འཕྲིན་རྣམ་པ་ཞིག་དེ་བས་ཀྱང་གལ་འགངས་ཆེ་
བར་གྱུར། དེ་ནི་ཨང་ཀི་རེད། རྔོན་པས་སྔོན་ཆད་ཨང་ཀི་འབོར་ཆེན་ལ་ཐག་གཅོད་བྱེད་དགོས་
དོན་གཞི་ནས་མེད་དེ། དཔེར་ན། ཁོ་ཚོས་ནགས་ཁྲོད་ལྗོན་པའི་སྟེང་དུ་ཤིང་ཏོག་ག་ཚོད་ཡོད་པ་
ཡིད་ལ་འཛིན་མི་དགོས། དེའི་ཕྱིར། མིའི་ཀླད་པ་ཨང་ཀི་གསོག་ཉར་དང་ཐག་གཅོད་བྱེད་པར་
གོམས་ལོབས་སུ་གྱུར་མེད། ཡིན་ཡང་རྒྱལ་ཁབ་ཅིག་ལ་དོ་དམ་བྱེད་དགོས་ཚེ། ཨང་ཀི་ནི་གནད་
འགངས་ཆེན་ཞིག་ཡིན་ཞེས་སྨྲས་ཆོག་ཅིང་། རྒྱལ་ཁབ་ཅིག་ལ་མཚོན་ན་བཅའ་ཁྲིམས་བཟོས་པ་
ཙམ་དང་སྲུང་མའི་གཏམ་རྒྱུད་ཡོད་པ་ཙམ་གྱིས་མི་ཆོག་པར། དཔྱ་ཁྲལ་ནི་མེད་དུ་མི་རུང་བའི་
གནད་ཅིག་ཡིན། དེས་ན་འབངས་མི་འབུམ་ཕྲག་དུ་མར་དཔྱ་ཁྲལ་བསྡུ་དགོས་ཚེ། རྒྱལ་ཁབ་ཀྱིས་
ཐོག་མར་ངེས་པར་དུ་འབངས་མིའི་ཡོང་འབབ་དང་རྒྱུ་ནོར་ཐད་ཀྱི་གྲངས་ཀ དངུལ་སྤྲད་པའི་
སྐོར་གྱི་གྲངས་ཀ ཆད་དངུལ་དང་བུ་ལོན། དངུལ་ཆད་བཅད་པའི་སྐོར་གྱི་གྲངས་ཀ ཕབ་ཆ་དང་
གཙང་ཆག་གི་སྐོར་གྱི་གྲངས་ཀ་བཅས་རྟོགས་དགོས་པས། ཁྱོན་བསྡོམས་གྲངས་གནས་ས་ཡ་དུ་མ་
གསོག་ཉར་དང་ཐག་གཅོད་བྱེད་དགོས་བྱུང་། དེ་ལྟར་བྱེད་མ་ནུས་ཚེ་རྒྱལ་ཁབ་ཀྱིས་རང་ལ་ཐོན་
ཁུངས་ག་ཚོད་ཡོད་པ་དང་། མ་འོངས་པར་ཐོན་ཁུངས་ཅི་ཞིག་བེད་སྤྱོད་བྱེད་པ་རྟོགས་ཐབས་
མེད། མི་མང་ཤས་ཤིག་ལ་མཚོན་ན། གྲངས་ཀ་འདི་དག་ཡིད་ལ་འཛིན་པ་དང་ཕྱིར་དྲན་བྱ་དགོས་
ཚེ། ཀླད་ཤུགས་ཀྱིས་མི་འདང་བ་དང་ཡང་ན་མགོ་འཐོམས་པར་འགྱུར།
འདི་ལྟ་བུའི་མིའི་ཡིད་འཛིན་ནུས་པས་མིའི་རིགས་ཀྱི་མཉམ་ལས་གཞི་ཁྱོན་ལ་བཀག་རྒྱ་
ཆེན་པོ་ཐེབས། གལ་སྲིད་སྤྱི་ཚོགས་ག་གེ་མོའི་མི་གྲངས་དང་དངོས་ཟོག་གི་གྲངས་འབོར་བར་
མཚམས་ཤིག་ལ་སླེབས་ཚེ། ངེས་པར་དུ་གཞི་གྲངས་ཕོན་ཆེན་གསོག་ཉར་དང་ཐག་གཅོད་བྱེད་
དགོས་པས། མིའི་ཡིད་འཛིན་ལ་ནུས་ཤུགས་ཡོད་ཀྱང་དམིགས་ཡུལ་མ་འགྲུབ་པར་བརྟེན། མ་ལག་
རྩ་འཐོར་དུ་གྱུར། དེའི་ཕྱིར། ཞིང་ལས་གསར་བརྗེའི་རྗེས་ཀྱི་ལོ་ངོ་སྟོང་ཕྲག་དུ་མའི་རིང་ལ། མིའི་
རིགས་ཀྱི་སྤྱི་ཚོགས་དྲ་རྒྱ་ལྟོས་བཅས་ཀྱིས་གཞི་ཁྱོན་ཆུང་ཞིང་སྟབས་བདེ་བར་སྣང་།
ཆེས་ཐོག་མར་གནད་དོན་འདི་ཐག་གཅོད་མཁན་ནི་གདོད་མའི་མེ་སོ་པི་ཏ་མེ་ཡའི་ལྷོ་རྒྱུད་
ཀྱི་སུའུ་མེར་པ་རེད། ས་དེར་ཉི་མ་དྲོ་ཞིང་ཀླུང་ཐང་གཤིན་པོ་ཡོད་པས། དར་རྒྱས་
ཅན་གྱི་ཞིང་ལས་དང་སྟོབས་འབྱོར་ལྡན་པའི་མཁར་གྲོང་ཆགས་ཤིང༌། རིམ་གྱིས་མི་འབོར་འཕེལ་
བ་དང་བསྟུན་ནས་དོན་དག་ཆེ་མ་ཆུང་གསུམ་ཐག་གཅོད་བྱེད་པའི་གཞི་གྲངས་ཀྱང་ཆེར་ཕྱིན་པ་
དང༌། སྤྱི་ལོ་སྔོན་གྱི3500ལོ་ནས་སྤྱི་ལོ་སྔོན་གྱི3000ལོའི་དུས་སྐབས་སུ། སུའུ་མེར་པའི་ཁྲོད་ཀྱི་སྐྱེས་
སྟོབས་ཀྱི་ཤེས་རབ་མངའ་བ་ཁག་ཅིག་གིས་མ་ལག་འདི་གསར་གཏོད་བྱས་པས། མིའི་ཡིད་འཛིན་
ལ་བརྟེན་མི་དགོས་པར་ཆེད་དུ་གཞི་གྲངས་ཕོན་ཆེན་གྱི་ཆ་འཕྲིན་གསོག་ཉར་དང་ཐག་གཅོད་
བྱས་ཆོག་པ་ཞིག་བཟོས། དུས་དེ་ནས་བཟུང་སྟེ་སུའུ་མེར་པ་དག་གི་སྤྱི་ཚོགས་སྒྲིག་སྲོལ་མིའི་
ཡིད་འཛིན་གྱི་བཀག་རྒྱ་ལས་གྲོལ་ཏེ། གྲོང་ཁྱེར་ཅན་དང་རྒྱལ་པོའི་ཁབ། བཙན་རྒྱལ་གྱི་ཕྱོགས་སུ་
བསྐྱོད་མགོ་བརྩམས། སུའུ་མེར་པས་གསར་གཏོད་བྱས་པའི་ཨང་ཀིའི་སྒྲིག་གཅོད་མ་ལག་འདི་ལ “ཡི་གེ” ཞེས་འབོད་དོ། །
ཁུའུ་ཞིན་གྱིས་མིང་འགོད་རྩིས་ལེན་བྱས།
ཡི་གེ་ནི་དངོས་ཡོད་ཀྱི་མཚོན་རྟགས་སྤྱད་ནས་ཆ་འཕྲིན་གསོག་འཇོག་བྱེད་ཐབས་ཤིག་
ཡིན་ལ། སུའུ་མེར་གྱི་ཡི་གེའི་མ་ལག་འདི་ནི་རིགས་གཉིས་ཟུང་འབྲེལ་བྱས་པའི་མཚོན་རྟགས་
ཡིན་ཞིང་། ས་མྱགས་ཀྱི་འདམ་བག་སྟེང་དུ་བརྐོས་ཡོད། མཚོན་རྟགས་དང་པོས་ཨང་ཀི་མཚོན་
ཏེ། དེ་དག་སོ་སོས1དང10 60 600 3600 36000བཅས་མཚོན།(སུའུ་མེར་པའི་ཨང་ཀིའི
སོ་སོར6དང10གཉིས་གཞི་གྲངས་བྱས་ཡོད། ད་ལྟའི་དུས་ལ་མཚོན་ན་ཡང་། མིའི་རིགས
བའི་ཁྲོད་དུ་གང་སར་ཨང་ཀི6གཞི་གྲངས་བྱས་པ་མཐོང་ཐུབ་སྟེ། དཔེར་ན། སྒོར་དབྱིང
གི་ཏུའུ360དང་ཉིན་གཅིག་ལ་དུས་ཚོད24ལྟ་བུ།)མཚོན་རྟགས་རིགས་གཞན་པ་དེས་
སྲོག་ཆགས། ཚོང་རྫས། མངའ་ཁོངས། ཟླ་ཚེས་སོགས་མཚོན། མཚོན་རྟགས་རིགས་འདི་པ
གཞིགས་ཏེ། སུའུ་མེར་པས་ཟིན་ཐོ་འགོད་ཆོག་པའི་གྲངས་ཀའི་འབོར་ཚད་ནི་ཀླད་པ་ཞིག
ཚད་དངDNAཡི་ཁྲོད་དུ་འདུས་པའི་གཞི་རྒྱུ་ཨང་ལས་རིང་དུ་བརྒལ་ཡོད།
སྔ་དུས་སུ་ཡི་གེ་ནི་དོན་དངོས་དང་ཨང་ཀི་ཟིན་ཐོར་འགོད་བྱེད་ཁོ་ནར་སྤྱོད་པ་དང་
མེར་པ་རྣམས་ལ་སྐབས་དེར་དངོས་གནས་བརྩམས་སྒྲུང་ཡོད་པའི་དབང་དུ་བཏང་ན་ཡང་།
འདམ་བག་སྟེང་དུ་བརྐོ་མི་སྲིད། གང་ལྟར་སྐབས་དེར་ཡི་གེ་འབྲི་དགོས་ན་དུས་ཚོད་མང་པོ་བེད་
སྤྱོད་དགོས་པར་མ་ཟད། ད་དུང་ཀློག་མཁན་ཡང་ཤིན་ཏུ་དཀོན་ཕྱིར། དགོས་ངེས་རྣམས་ཟིན་
ཐོར་འགོད་པ་ལས་ཡི་གེ་གཞན་པ་འབྲི་བའི་དགོས་པ་མ་མཆིས་སོ། །གལ་ཏེ་ང་ཚོས་མིའི་རིགས་
ཀྱི་མེས་པོ་ཚོས་ལོ5000ཡར་སྔོན་ལ་བློ་གྲོས་ཀྱི་ཉིང་བཅུད་མཚོན་པའི་སྐད་ཆ་ཅི་ཞིག་ཡི་གེར་
བཀོད་ཡོད་པ་ཤེས་འདོད་ཚེ། ཕལ་ཆེར་ཡིད་ཆད་དུ་འཇུག་སྲིད། དཔེ་ཞིག་བཞག་ན། མིག་སྔར་
ལག་སོན་བྱུང་བའི་མིའི་རིགས་ཀྱི་མེས་པོ་ཚོས་ང་ཚོར་བཞག་པའི་ཤུལ་བཞག་ནི། “སོ་བ་འཇལ་
ཚད29086ཟླ་བ37ཁུའུ་ཞིན” ཞེས་པ་དེ་རེད། དེས་ན་སྐད་ཆ་འདིའི་འགྲེལ་པ་ཡང་དག་ཏུ་རློམ་
ཆོག་པ་ནི།“ཟླ37ནང་དུ་ཁྱོན་སོ་བ་འཇལ་ཚད29086འབྱོར་བ་ཁུའུ་ཞིན་གྱིས་མིང་འགོད་རྩིས་
ལེན་བྱས” ཞེས་པ་ཨེ་ཡིན་སེམས། ཡིད་ཕངས་པ་ཞིག་ལ་མིའི་རིགས་ཀྱི་ལོ་རྒྱུས་སུ་བྱུང་བའི་ཡི་གེ་
ཐོག་མ་དེ་ནི་མཚན་ཉིད་རིག་པ་མིན་ལ། སྙན་ངག་མིན། གཏམ་རྒྱུད་ངོ་མཚར་ཅན་མིན། ཁྲིམས་
ལུགས་མིན། ཐ་ན་རྒྱལ་རྒྱུད་ཀྱི་མཛད་རྗེས་ལ་བསྟོད་བསྔགས་བྱེད་པའང་མ་ཡིན་པར། དེ་
ལྡོག་སྟེ་ཧ་ཅང་སུན་པོ་བཟོ་བའི་ནོར་སྲིད་དཔལ་འབྱོར་གྱི་ཡིག་ཆ་ཞིག་ཡིན་ལ། དེར་ཁྲལ་དོན་
དང་བུ་ལོན། རྒྱུ་ནོར་གྱི་བདག་དབང་བཀོད་ཡོད།
དེ་ལས་གཞན་ཡ་ཐོག་གདོད་མའི་དུས་སྐབས་སུ་ད་དུང་ཡིག་ཆ་རིགས་གཞན་ཞིག་སྟབས་
ལེགས་ནས་འཇིག་མེད་པར་གནས་ཡོད། དེ་ནི་གོང་གི་འདམ་ལེབ་ལས་སྤྲོ་བ་ཆེར་མེད། དེ་དག་
ནི་མིང་གི་ཚོགས་པ་ཞིག་སྐབས་ཐོག་དེའི་ཡིག་མཁན་གྱིས་སྦྱངས་པ་བྱ་ཆེད་ཡང་དང་བསྐྱར་དུ་
བཤུ་འབྲི་བྱས་པ་ཞིག་རེད། སྐབས་དེའི་སློབ་མ་ཚོ་རྩིས་ཐོ་བཀོད་ནས་སུན་སྣང་དྲག་པོ་སྐྱེས་ཏེ།
རང་ཉིད་ཀྱིས་སྙན་ངག་ཅིག་འབྲི་བསམ་ཡང་དངོས་ཡོད་ཀྱི་ཆ་རྐྱེན་མེད། སྔ་མོའི་དུས་ཀྱི་སུའུ་
མེར་གྱི་ཡི་གེས་དོན་གྱི་ཆ་ཤས་ཙམ་མཚོན་ནུས་པ་མ་གཏོགས་དོན་ཆ་ཚང་ཞིག་
མཚོན་མི་ནུས། དེས་ན་དོན་ཆ་ཚང་མཚོན་པ་ཞེས་པ་ནི། མཚོན་རྟགས་འདིས་
སྐད་བརྡ་ཕལ་ཆེ་བ་ཆ་ཚང་ཞིག་མཚོན་ནུས་པར་གོ་ཞིང༌། འདི་ལྟར་བྱས་ཚེ་མིའི་རིགས་ཀྱི་ཁ་
ན་བརྒྱུད་པའི་སྙན་ངག་སོགས་ནང་དོན་ཡོད་དོ་ཅོག་མཚོན་ནུས། འོན་ཀྱང་ཅིག་ཤོས་ཏེ། དོན་
གྱི་ཆ་ཤས་ཙམ་མཚོན་པ་ཞེས་པ་ནི། ཡི་གེ་མ་ལག་འདིས་དམིགས་བསལ་རིགས་ཀྱི་ཆ་འཕྲིན་མ་
གཏོགས་མཚོན་མི་ནུས་ཤིང་། དམིགས་བསལ་ཁྱབ་ཁོངས་ཀྱི་བྱེད་སྒོ་ལས་འདའ་ཐབས་བྲལ། དཔེ་
ཞིག་བཞག་ན། ལ་ཏིང་ཡི་གེ་དང་གནའ་བོའི་ཨེ་ཅིབ་ཀྱི་ཡི་གེ ལོང་པའི་ཡི་གེ་བཅས་ཀྱིས་དོན་ཆ་
ཚང་མཚོན་ནུས་ཏེ། དཔྱ་ཁྲལ་ཐོ་འགོད་དང་ལོ་རྒྱུས་དེབ་ཐེར། གཡོས་སྦྱོར་བསྟན་བཅོས། ཚོང་དོན་བཅའ་ཁྲིམས།
བརྩེ་དུང་སྙན་ངག་བཅས་གང་ཡིན་རུང་ཡི་གེའི་ལམ་དུ་བདེ་བླག་ངང་མཚོན་
ནུས། དེ་དག་དང་བསྡུར་ན་སྔ་མོའི་དུས་ཀྱི་སུའུ་མེར་ཡི་གེ་ནི་དེང་གི་རྩིས་རིག་གི་མཚོན་རྟགས་
དང་རོལ་མོའི་མཚོན་རྟགས་དང་འདྲ་བར་དོན་གྱི་ཆ་ཤས་ཙམ་མ་གཏོགས་མཚོན་མི་ནུས་ཏེ།
དཔེར་ན། ཨང་ཀིའི་མཚོན་རྟགས་ཀྱིས་རྩིས་རྒྱག་ཆོག་ཀྱང་། བརྩེ་དུང་སྙན་ངག་འབྲི་མི་ནུས་པ་བཞིན་ནོ། །
སུའུ་མེར་གྱི་མི་ལ་མཚོན་ན། སུའུ་མེར་གྱི་ཡི་གེས་སྙན་ངག་འབྲི་མི་ནུས་པ་ནི་གནད་དོན་
ཆེན་པོ་ཞིག་མིན་ཏེ། ཁོ་ཚོས་ཡི་གེ་གསར་གཏོད་བྱེད་པའི་དམིགས་ཡུལ་ཡང་སྐད་བརྡ་བསྐྱར་
བཤུ་བྱེད་ཆེད་མིན་པར། སྐད་བརྡས་མི་ནུས་པའི་ལས་ཀ་བསྒྲུབ་ཆེད་རེད། ཀོ་ལུན་པུའུ་མེ་གླིང་
དུ་མ་སླེབས་གོང་དུ། ཨན་ཏི་སི་རི་རྒྱུད་ཀྱི་ཤེས་རིག་འགའ་ཤས་ཁྲོད་དུ་དོན་གྱི་ཆ་ཤས་ཙམ་མ་
གཏོགས་མཚོན་མི་ནུས་པའི་ཡི་གེ་ཡོད་པ་དང་། ཁོ་ཚོའི་སྣང་ངོར་མི་ལྡང་བའི་ཚོར་བ་མེད་པར་
མ་ཟད། དོན་ཆ་ཚང་མཚོན་པར་ནུས་པའི་ཡི་གེ་ལ་བསྒྱུར་བའི་འདོད་བློ་ཡང་མེད། ཨན་ཏི་སི་རི་
རྒྱུད་ཀྱི་ཤེས་རིག་གི་ཡི་གེ་དང་སུའུ་མེར་གྱི་ཡི་གེའི་བར་དུ་ཁྱད་པར་ཆེན་པོ་ཡོད་པ་དང༌། ཁྱད་
ཆེ་དྲགས་པས་མི་མང་པོ་ཞིག་གིས་དེ་ནི་ཡི་གེ་ཞིག་ཡིན་པར་མི་སེམས། ཡི་གེ་འདི་དག་ནི་འདམ་
ལེབ་དང་ཤོག་བུའི་སྟེང་དུ་མེད་པར། ཁ་དོག་རྣམ་པ་སྣ་ཚོགས་ཅན་གྱི་ཐ་གུར་མདུད་པ་བོར་བ་
ལས་མཚོན་པར་བྱེད་ལ། དེའི་མིང་ལ “ཐ་གུའི་ཡི་གེ”ཞེས་འབོད། ཐ་གུའི་ཡི་གེའི་
ཡིག་ཆ་རེ་རེར་ཐ་གུ་ཁ་དོག་རྣམ་པ་སྣ་ཚོགས་ཡོད་པ་དང་། རྒྱུ་ཆར་ཡང་བལ་དང་སྲིང་བལ་
གང་རུང་ཡིན་སྲིད། ཐ་གུ་རེ་རེའི་གནས་མི་འདྲ་བའི་སྟེང་མདུད་པ་འགའ་ཤས་བོར་ཡོད། ཐ་གུའི་
ཡི་གེའི་ཡིག་ཆ་གཅིག་ལ་ཐ་གུ་བརྒྱ་ཕྲག་དུ་མ་དང་མདུད་པ་སྟོང་ཕྲག་དུ་མ་ཡོད་སྲིད། ཁ་དོག་
འདྲ་མིན་དང་ཐ་གུའི་རིང་ཐུང་ཅི་རིགས་སྟེང་། མདུད་པ་སྣ་ཚོགས་བོར་བ་བརྒྱུད་དེ། ཨན་ཏི་སིའི་
ཤེས་རིག་ལ་གཞི་གྲངས་མང་པོ་ཉར་འཇོག་བྱེད་པའི་བྱེད་ནུས་ལྡན་ཏེ། དཔེར་ན། ཁྲལ་བསྡུ་དང་
རྒྱུ་ནོར་བདག་དབང་གི་གཞི་གྲངས་མ་ལུས་པ་མཚོན་ཐུབ་པ་ལྟ་བུའོ། །
ལོ་ངོ་བརྒྱ་ཕྲག་དང་ཐ་ན་སྟོང་ཕྲག་དུ་མའི་དུས་ཡུན་ནང་། ས་གནས་ཀྱི་གྲོང་ཁྱེར་དང་རྒྱལ་
པོའི་ཁབ། བཙན་རྒྱལ་གྱི་ཚོང་ལས་ལ་མཚོན་ནས་བཤད་ན། ཐ་གུའི་ཡི་གེ་ནི་མེད་དུ་མི་རུང་བ་
ཞིག་ཡིན། ཐ་གུའི་ཡི་གེ་ནི་ཨིན་ཀཱ་བཙན་རྒྱལ་གྱི་དུས་སུ་དར་རྒྱས་ཀྱི་རྩེ་མོར་
སླེབས་ཤིང་། སྐབས་དེར་ཨིན་ཀཱ་བཙན་རྒྱལ་ལ་མི་འབོར་ཁྲི10ནས་ཁྲི12ཡོད་ལ་མངའ་ཁོངས་སུ་
དེང་གི་ཕེ་རུ་དང་ཨེ་ཁྭ་ཏོར། པོ་ལི་ཝེ་ཡ། གཞན་ཆི་ལི་དང་ཨ་ཀེན་ཐིན། ཁོ་ལོམ་པི་ཡའི་ས་ཁུལ་
ཁག་ཅིག་འདུས། འདི་འདྲའི་རྒྱ་ཆེ་བའི་བཙན་རྒྱལ་ཞིག་ལ་རྙོག་རྫོབ་ཆེ་བའི་སྲིད་འཛིན་མ་ལག་
ཅིག་ཡོད་གཤིས། གཏོས་ཆེ་བའི་གཞི་གྲངས་ཉར་འཇོག་དང་ཐག་གཅོད་བྱེད་དགོས་པས། གལ་
སྲིད་ཐ་གུའི་ཡི་གེ་མེད་ཚེ། དེ་ནི་གཏན་ནས་འགྲུབ་ཐབས་མེད་པའི་ལས་ཤིག་ཡིན་ནོ། །
ཐ་གུའི་ཡི་གེ་ནི་དངོས་གནས་ནུས་ལྡན་ཡང་དག་ཡིན་ཕྱིར། སི་ཕེན་གྱིས་མེ་གླིང་ལྷོ་མ་ཕབ་
རྗེས་ཀྱང་སྔར་བཞིན་ཐ་གུའི་ཡི་གེར་བརྟེན་ནས་ཁོ་ཚོས་བཙུགས་པའི་བཙན་རྒྱལ་གསར་པར་དོ་
དམ་བྱས། འོན་ཀྱང་གནད་དོན་ནི། སི་ཕེན་གྱི་མི་ཚོས་ཐ་གུའི་ཡི་གེས་ཇི་ལྟར་ཟིན་ཐོ་འགོད་པ་
དང་དེ་ཇི་ལྟར་ཀློག་མ་ཤེས་པས། ཡོད་ཚད་ཡུལ་དེ་གའི་ཆེད་ལས་མི་སྣའི་རོགས་རམ་ལ་བརྟེན་
དགོས་བྱུང༌། ཡིན་ནའང་དབང་སྒྱུར་བ་གསར་པ་དག་གིས་འདི་ལྟར་བྱས་ཚེ་ཐ་གུའི་ཡི་གེའི་ཆེད་
མཁས་པ་དག་གིས་ལས་སླ་མོའི་སྒོ་ནས་ཁོ་ཚོར་མགོ་གཡོག་མགོ་སྐོར་གཏོང་སྲིད་པས། གནས་
ཚུལ་མི་ལེགས་པ་གསལ་པོར་རྟོགས། དེར་བརྟེན་སི་ཕེན་གྱི་དབང་སྒྱུར་སྟོབས་ཤུགས་ཡུལ་དེར་
རྩ་བ་བརྟན་པོ་ཚུགས་རྗེས། ཁྱོན་ཡོངས་ནས་ཐ་གུའི་ཡི་གེ་མེད་པར་བཟོས་ཏེ། ཡོད་ཚད་ལ་ཏིང་
ཡི་གེ་དང་ཨང་ཀིར་བསྒྱུར། དུས་ཕྱིས་ལ་སི་ཕེན་གྱི་དབང་བསྒྱུར་མཇུག་བསྒྲིལ་རྗེས། ཐ་གུའི་ཡི་
གེའི་ཡིག་ཆ་ཕལ་མོ་ཆེ་བརླག་ཚར་བ་དང་། སྟབས་ལེགས་ནས་རེ་འགའ་ལྷག་ལུས་ཡོད་ཀྱང་གོ་
བ་ལོན་པའི་བློ་གྲོས་ཅན་དཀོན་ཕྱིར། མཐར་སུ་གང་གིས་ཀྱང་རྟོགས་ཐབས་བྲལ་བར་གྱུར།
དཔོན་དབང་ལམ་ལུགས་ཀྱི་བྱས་རྗེས་ངོ་མཚར་ཅན།
མཐར་མེ་སོ་པི་ཏ་མེ་ཡའི་མི་ཚོས་སུན་སྣང་བཟོ་བའི་ཨང་ཀའི་གཞི་གྲངས་ལས་ད་དུང་
གཞན་དག་འབྲི་ནུས་པའི་ཡི་གེ་ཞིག་གི་ཐད་ལ་བསམ་བློ་གཏོང་མགོ་བརྩམས། སྤྱི་ལོ་སྔོན་གྱི་
ལོ3000ནས་སྤྱི་ལོ་སྔོན་གྱི་ལོ2500ཡས་མས་ལ། མེ་སོ་པི་ཏ་མེ་ཡའི་ཡི་གེའི་མ་ལག་ཁྲོད་དུ་རིམ་
གྱིས་མཚོན་རྟགས་བསྣན་པ་ཇེ་མང་ནས་ཇེ་མང་དུ་བཏང་སྟེ། འཐུས་སྒོ་ཚང་བའི་དོན་མཚོན་ཡི་
གེར་གྱུར། དེང་སང་དེར་ཁྱེའུ་དབྱིབས་ཀྱི་ཡི་གེ་ཞེས་འབོད། ཕྱིས་སྤྱི་ལོ་སྔོན་གྱི2500ལོའི་མཚམས་
སུ་རྒྱལ་པོས་ཁྱེའུ་དབྱིབས་ཡི་གེ་ལ་བརྟེན་ནས་བཀའ་ཁྲིམས་ཁྱབ་བསྒྲགས་བྱེད་ནུས་ལ། མཆོད་
དཔོན་གྱིས་དེར་བརྟེན་ནས་ལྷའི་བཀའ་ལུང་ཟིན་ཐོར་འགོད་པ་དང་། འབངས་མི་ཕལ་པ་རྣམས་
ཀྱིས་དེར་བརྟེན་ནས་འཕྲིན་ཡིག་སོགས་འབྲི། ཧ་ལམ་དེ་དང་དུས་མཉམ་དུ་ཨེ་ཅིབ་ནས་འཐུས་
སྒོ་ཚང་བའི་དོན་མཚོན་ཡི་གེ་ཡན་གར་བ་ཞིག་གསར་དུ་བྱུང་བ་ནི། གནའ་བོའི་ཨེ་ཅིབ་ཀྱི་འདྲ་
གཟུགས་ཡི་གེ་རེད། དེ་ལས་གཞན་ཀྲུང་གོ་རུ་སྤྱི་ལོ་སྔོན་གྱི1200ལོའི་ཡས་མས་སུ་ཡི་གེ་བྱུང་ཞིང་།
མེ་གླིང་དབུས་མའི་ཡུལ་གྲུ་ཁག་ཏུ་སྤྱི་ལོ་སྔོན་གྱི1000ལོ་ནས་སྤྱི་ལོ་སྔོན་གྱི500ལོའི་དུས་སུ་འཐུས་སྒོ་ཚང་པའི་དོན་མཚོན་ཡི་གེ་བྱུང་ཡོད།
གོང་གསལ་གྱི་ཐོག་མའི་ལྟེ་བ་འདི་དག་བརྒྱུད་འཐུས་སྒོ་ཚང་བའི་དོན་མཚོན་ཡི་གེ་ཕྱོགས་
བཞིར་ཁྱབ་མགོ་བརྩམས་ཏེ། རྣམ་པ་ཅི་རིགས་ཅན་དང་སྤྱོད་སྒོ་གསར་པའི་ཡི་གེ་འཕེལ་རྒྱས་
མི་རྣམས་ཀྱིས་ཡི་གེ་ལ་བརྟེན་ནས་སྙན་ངག་འབྲི་བ་དང་འཆར་ཡན་གྱི་རྩེ་དགའ་བྱུང་བ་དང༌།
རོལ་བ། ཟློས་གར་འཁྲབ་པ། ལུང་སྟོན་པ། ཟས་ཐོ་འགོད་པ་བཅས་བྱེད། ཡིན་ནའང་ཡི་གེའི་འོས་
འགན་གཙོ་བོ་ནི་སྔར་བཞིན་ཨང་ཀའི་གཞི་གྲངས་འབོར་ཆེན་ཉར་འཇོག་བྱེད་རྒྱུ་དེ་ཡིན་ཞིང༌།
འདི་ཡང་ཡང་ཆ་ཤས་མཚོན་པའི་དོན་མཚོན་ཡི་གེའི་དམིགས་བསལ་གྱི་ལེགས་ཆའང་ཡིན། ཧེ་བྷི་
རེའུ་ཡི《དམ་པའི་གསུང་རབ》དང་གྷི་རིག་གི 《དབྱི་ལི་ཡ་ཐེ》རྒྱ་གར་གྱི་དོན་གྱི་བྱུང་བ་
བརྗོད་པའི་སྙན་རྩོམ་རིང་མོ 《མ་ཧཱ་བྷ་ར་ཏ》ནང་བསྟན་གྱི 《བཀའ་བསྟན》བཅས་གང་ཡིན་
རུང་། ཆེས་ཐོག་མར་ངག་ཐོག་གི་རྩོམ་རིག་ཅིག་ཡིན་ཏེ། བརྩམས་ཆོས་འདི་དག་མི་རབས་ནས་
མི་རབས་བར་ངག་ཐོག་ནས་རྒྱུན་འཛིན་བྱས་ཤིང་། ཡི་གེ་གསར་གཏོད་བྱས་མེད་པའི་དབང་
དུ་བཏང་ན་ཡང་སྔར་བཞིན་མུ་ནས་མུ་རུ་བརྒྱུད་སྤེལ་བྱེད་ཐུབ། འོན་ཀྱང་ཁྲལ་དོན་ཐོ་འགོད་
དང་རྙོག་འཛིང་ཅན་གྱི་དཔོན་དབང་ལམ་ལུགས་ལ་མཚོན་ན། དོན་གྱི་ཆ་ཤས་མཚོན་པའི་དོན་
མཚོན་ཡི་གེ་བྱུང་རྗེས་ད་གཟོད་ངང་ངམ་ཤུགས་ཀྱིས་གྲུབ་པ་གོར་མ་ཆག དེ་ཡང་ད་ལྟའི་དུས་ལ་
ཡང་དེ་གཉིས་ཕུང་པོ་སྦྲེལ་བའི་བྱིས་པ་ནང་བཞིན་འབྲལ་ཐབས་མེད། དེར་བརྟེན་རྩིས་འཁོར་གྱི་
གྲངས་མཛོད་དང་གློག་རྡུལ་རེའུ་མིག་ཁྲོད་དུ། ཕྱི་ཕྱོགས་ནས་གང་གིས་ཀྱང་རྟོགས་ཐབས་མེད་པའི་གསང་བ་མང་པོས་གབ་ཡོད།
དོན་དག་མང་པོ་ཞིག་ཡི་གེར་བཀོད་པ་དང་བསྟུན། ཁྱད་པར་དུ་སྲིད་འཛིན་ཡིག་ཚགས་
ཀྱི་གཞི་གྲངས་དེ་བས་ཀྱང་གཏོས་ཆེ་ཞིང་རྙོག་འཛིང་ཅན་དུ་གྱུར་པར་བརྟེན་གནད་དོན་
གསར་པ་མང་པོ་ཡང་ངང་གིས་ལྷགས། ཀླད་པའི་ནང་གི་ཆ་འཕྲིན་བཙལ་དགོས་ན་ཤིན་ཏུ་
སྟབས་བདེ་ཡིན་པ་དང༌། ང་རང་ཉིད་ལ་དཔེར་བླངས་ན། ངའི་ཀླད་པའི་ནང་དུ་ཆ་འཕྲིན་ཁྲག་
ཁྲིག་ཆེན་པོ་གཅིག་ལྷག་ཡོད་ཀྱང་། ངས་ཧ་ལམ་འཕྲལ་མར་དབྱི་ཐ་ལིའི་རྒྱལ་སའི་མིང་
དྲན་ཐུབ་ལ། དེ་ནས2001ལོར “9·11” དོན་རྐྱེན་བྱུང་བའི་ཉིན་དེར་ངས་ཅི་ཞིག་བྱས་པ་དྲན་
ནུས་པར་མ་ཟད། ད་དུང་ངའི་ཁྱིམ་ནས་རྗེ་རུ་སཱ་ལེམ་གྱི་ཧེ་བྷི་རྀའུ་སློབ་ཆེན་བར་གྱི་ལམ་ཐིག་
ཀྱང་དྲན་ནུས། ཡིན་ནའང་མིག་སྔའི་བར་དུ་ཀླད་པའི་བྱེད་ནུས་ངོ་མཚར་འདི་སྔར་བཞིན་ལྐོག་
གྱུར་གྱི་གསང་བ་ཞིག་ཏུ་ལུས་ན་ཡང༌། ང་ཚོས་དེའི་དཔྱད་འཚོལ་མ་ལག་གི་བྱེད་ནུས་ལ་ཧ་
ལས་དགོས་པའི་ནུས་པ་ལྡན་པ་རྟོགས་ཡོད། (ཡིན་ནའང་ལྡེ་མིག་བཙལ་བའི་དོན་དག་འདི་ནི་དམིགས་བསལ་ཞིག་ཡིན་ཤས་ཆེ། )
གལ་སྲིད་ཐ་གུའི་ཡི་གེའི་ཐ་གུ་དང་ཡི་གེ་བྲིས་པའི་འདམ་ལེབ་ལྟ་བུ་ལ་མཚོན་ན། གཞི་
གྲངས་ཇི་ལྟར་བགྱིས་ནས་དཔྱད་འཚོལ་བྱེད་དགོས་སམ། གལ་ཏེ་འདམ་ལེབ10དང100མ་
གཏོགས་མེད་ཚེ་ལས་སླ་མོའི་སྒོ་ནས་འཚོལ་ཐུབ་ལ། གལ་ཏེ་ཧམ་ར་པི་དང་དུས་མཉམ་ཡིན་པའི་
མཱ་ལི་རྒྱལ་ཁབ་ཀྱི་རྒྱལ་པོ་ཆིས་མའོ་ལི་ཉིང་དུས་སྐབས་ལ་འཕྲད་པ་
ཡིན་ཚེ། འདམ་ལེབ་སྟོང་ཕྲག་དུ་མ་ཉར་འཇོག་བྱས་ཡོད་པས། དེའི་སྐབས་སུ་དེ་ལ་ཡང་སྙིང་ཅི་བྱ་དགོས་སམ།
བསམ་བློ་ཞིག་ཐོངས་དང་། གལ་སྲིད་སྤྱི་ལོ་སྔོན་གྱི1776ལོར། མཱ་ལིའི་མི་གཉིས་ཞིང་ས་
ཞིག་གི་བདག་དབང་ཆེད་རྩོད་པ་བྱུང་ཚེ། ཡ་ཀི་པོས་ཁུངས་ལུང་དྲངས་ནས་དེ་ནི་ལོ30སྔོན་ལ་
ཡེ་བསོད་ལག་ནས་ཉོས་རབས་བཤད་པ་ན། ཡེ་བསོད་ཀྱིས་དེར་མོས་མཐུན་མེད་པར་དེ་ནི་ཡ་
ཀི་པོ་ལ་བོགས་མར་བཏང་བ་དང་། གླ་ཡུན་ལོ30ཡིན་ཞིང་། ད་ལྟ་གླ་ཡུན་སླེབས་པས་ཁོས་ས་
ཞིང་ཕྱིར་ལེན་རྒྱུ་ཡིན་ཟེར། དེ་ལྟར་ཁོ་གཉིས་བློ་ཁ་མ་མཐུན་པར་ལག་འཛིང་ཡང་བྱེད་དགོས་
བྱུང་། དེ་ནས་ཁོ་གཉིས་གློ་བུར་དུ་དཔོན་ཚང་གི་ཡིག་ཚགས་ཁང་དུ་འཚོལ་ཞིབ་བྱེད་དུ་སོང་
བ་ན། དེར་རྒྱལ་ཁམས་ཡོངས་ཀྱི་སྡོད་ཁང་དང་ཞིང་ས་ཐོ་ལ་བཀོད་ཡོད། འོན་ཀྱང་ཡིག་ཚགས་
ཉར་སར་སླེབས་མ་ཐག སྡེ་ཁག་དག་གིས་ཁོ་གཉིས་ཡར་མར་ལ་ཡང་ཡང་མངགས་མཐར། ཁོ་
གཉིས་ལ་སྔོ་ཇ་ཞིག་འཐུང་ཞོར་ཅུང་ཙམ་སྒུགས་ཟེར་བའམ་ཡང་ན་སང་ཉིན་སྔ་མོར་ཡང་
བསྐྱར་ཤོག་ཟེར་ངེས་ལ། ཕྱིས་སུ་རོགས་སྒྲུབ་པ་ཞིག་གིས་ཁ་ནས་སྡིགས་མོ་བྱེད་ཞོར་ཁོ་ཚོ་
འབྲེལ་ཡོད་ཀྱི་འདམ་ལེབ་འཚོལ་བར་ཁྲིད། ལས་བྱེད་པ་དེས་སྒོ་གླེགས་ཤིག་ཕྱེ་རྗེས་ཁོད་ཡངས་
པའི་ཁང་པ་ཞིག་ཏུ་སླེབས་ཤིང་། དེའི་ནང་དུ་འདམ་ལེབ་ཁྲི་སྟོང་མང་པོ་སྤུངས་ནས་གནམ་
རྒྱན་ལ་ཐུག་འདུག ལས་བྱེད་པ་དེས་སྡིགས་མོ་བྱེད་པ་ལ་ཡང་ཁག་མེད་དེ། ཁོས་ཇི་འདྲ་བྱས་
ནས་ལོ30ཡར་སྔོན་གྱི་ཞིང་སའི་གན་རྒྱ་བྲིས་ཡོད་པའི་འདམ་ལེབ་དེ་འཚོལ་དགོས། གལ་སྲིད་
རྙེད་པའི་དབང་དུ་བཏང་ན་ཡང་། ལོ30སྔོན་གྱི་འདམ་ལེབ་དེ་ཞིང་ས་འདིའི་སྐོར་གྱི་གན་རྒྱ་
གསར་པ་ཡིན་མིན་ཇི་ལྟར་རྟོགས། དེ་ལས་གཞན་གལ་སྲིད་གན་རྒྱ་བྲིས་ཡོད་པའི་འདམ་ལེབ་
དེ་རྙེད་སོན་མ་བྱུང་ཚེ། ཡེ་བསོད་ཀྱི་ཞིང་ས་འདི་གདོད་ནས་མ་བཙོངས་པའམ་བོགས་མར་
མ་བཏང་བར་བརྩི་དགོས་སམ། ཡང་ན་འདམ་ལེབ་བོར་སྟོར་བྱུང་བའམ་ཆར་ཆུའི་དབང་གིས་འཇིག་པ་ཡིན་ན་ཇི་ལྟར་བྱེད།
དེར་བརྟེན་འདམ་ལེབ་སྟེང་དུ་ཐོར་བཀོད་པ་དེས། གཞི་གྲངས་ཐག་གཅོད་ཐད་ལ་ནུས་
ཕྱོད་ལྡན་ཞིང་ཡང་དག་སྟབས་བདེ་ཞིག་བཟོ་མི་ནུས། ང་ཚོར་ད་དུང་རྩ་འཛུགས་ཀྱི་ལག་ཆ
(དཀར་ཆག་ལྟ་བུ།)དང་འཕྲལ་དུ་བསྐྱར་བཤུ་བྱེད་པའི་ལག་ཆ( བསྐྱར་བཤུ་འཕྲུལ་ཆས། )
ལྟ་བུ། མགྱོགས་ཤིང་ཡང་དག་ཡིན་པའི་འཚོལ་ཞིབ་ལག་ཆ( རྩིས་འཕྲུལ་གྱིས་རྩི་བ་ལྟ་བུ)ཡོད་
དགོས་པར་མ་ཟད། བློ་རིག་རྣོ་བའི་འགན་འཁུར་པ་ཞིག་ལག་ཆ་འདི་དག་བཀོལ་སྟངས་ལ་ཆ་རྒྱུས་གསལ་པོ་ཡོད་དགོས།
དོན་དངོས་ལས་ར་སྤྲོད་བྱུང་བ་ལྟར་ན། ལག་ཆ་འདི་དག་གསར་གཏོད་བྱ་རྒྱུ་ནི་ཡི་གེ་
གསར་གཏོད་བྱ་རྒྱུ་ལས་ཀྱང་ཁག་པོ་ཡིན། ཡུལ་དུས་གང་མང་ཞིག་ལ་ཁྱད་པར་ཤིན་ཏུ་ཆེ་བའི་
རིག་གནས་བྱུང་མྱོང་ཞིང༌། རིག་གནས་དེ་དག་གིས་རང་རང་སོ་སོའི་ཡི་གེའི་མ་ལག་ཅིག་གསར་
གཏོད་བྱས་ཡོད། ལོ་འགའ་རེའི་ནང་དུ་གནའ་དཔྱོད་མཁས་པས་སླར་ཡང་ཀུན་གྱིས་བརྗེད་ཟིན་
པའི་ཡིག་རིགས་གསར་པ་རེ་རྙེད་སོན་བྱུང་བཞིན་ཡོད་པ་དང༌། འགའ་རེ་ཐ་ན་མེ་སོ་པི་ཏ་མེ་
ཡའི་འདམ་ལེབ་ལས་ཀྱང་སྔ་ཤོས་ཆེ། ཡིན་ནའང་ཡི་གེ་འདི་དག་ལས་མང་ཆེ་ཤོས་ནི་ངོ་མཚར་
བ་ཙམ་ལས་སྤྱོད་སྒོ་མི་ཆེ་བའི་གསར་གཏོད་འབའ་ཞིག་སྟེ། རྒྱུ་མཚན་ནི་རིག་གནས་འདི་དག་
གིས་བྱེད་ནུས་ལྡན་པའི་དཀར་ཆག་དང་འཚོལ་ཞིབ་གཞི་གྲངས་རྟོགས་མེད་པས་སོ། །སུའུ་མེར་
དང་གནའ་བོའི་ཨེ་ཅིབ། གནའ་བོའི་ཀྲུང་གོ ཨིན་ཀཱ་བཙན་རྒྱལ་བཅས་ཀྱི་དམིགས་བསལ་གྱི་ཆ་ནི།
རིག་གནས་འདི་དག་ལ་ཕུན་སུམ་ཚོགས་པའི་ལག་རྩལ་མངའ་བས། ཡི་གེ་ཐོ་ལ་བཀོད་རྗེས་ཡིག་
ཚགས་ཁོངས་སུ་འཇུག་པ་དང་དཀར་ཆག་སྒྲིག་པ། འཚོལ་ཞིབ་བྱེད་པ་བཅས་ནུས་ཤིང༌། གཞན་
མ་རྩ་འབོར་ཆེན་བཏང་ནས་མི་སྣ་གསོ་སྐྱོང་བྱས་ཏེ་བཤུ་འབྲི་དང་དོ་དམ། རྩིས་གཉེར་སོགས་ལ་འགན་འཁུར་དུ་བཅུག་ཡོད།
གནའ་དཔྱོད་ཆེད་མཁས་པས་མེ་སོ་པི་ཏ་མེ་ཡ་རུ་སྐབས་ཐོག་དེར་བྲིས་པའི་སློབ་མའི་ལས་
བྱ་ཞིག་ལག་སོན་བྱུང་ཞིང༌། དེ་ལས་ང་ཚོས་ཧ་ལམ་ལོ་ངོ4000ཡར་སྔོན་གྱི་སློབ་མའི་འཚོ་བ་ཡང་
སྙིང་ཅི་འདྲ་ཞིག་ཡིན་པ་ཨེན་ཙམ་རྟོགས་ཡོང་།
ང་ནང་དུ་ཡོང་ནས་བསྡད་མ་ཐག དགེ་རྒན་ཡོང་ནས་ངའི་འདམ་ལེབ་ལ་ཞིབ་བཤེར་བྱས།
ཁོས་ང་ལ “ཁྱོད་ཀྱི་འདིར་ཡི་གེ་འགའ་ཆད་འདུག” ཟེར།
དེ་ནས་ཁོས་ང་ལ་དབྱུག་པས་བརྡུངས།
དོ་དམ་པ་གཞན་ཞིག་གིས “ངས་ཆོག་མཆན་མེད་པར་ཁྱོད་ཀྱིས་སྐད་ཆ་བཤད་པ་ཅི་ཡིན” ཟེར།
དེ་ནས་ཁོས་ང་ལ་དབྱུག་པས་བརྡུངས།
སྒྲིག་ལམ་ལམ་དོ་དམ་པས “ངས་ཆོག་མཆན་མེད་པར་ཁྱོད་ཡར་ལངས་ནས་ཅི་བྱེད" ཟེར།
དེ་ནས་ཁོས་ང་ལ་དབྱུག་པས་བརྡུངས།
སྒོ་སྲུང་གིས “ ངའི་ཆོག་མཆན་མེད་པར་ཁྱོད་ཕྱི་ལ་སོང་ནས་ཅི་བྱེད ”ཟེར།
དེ་ནས་ཁོས་ང་ལ་དབྱུག་པས་བརྡུངས།
སྦུ་རག་གི་སྣོད་ལ་དོ་དམ་བྱེད་མཁན་གྱིས “ངའི་ཆོག་མཆན་མེད་པར་ཁྱོད་ཀྱིས་
སྦུ་རག་བླུགས་བྱུང” ཟེར།
དེ་ནས་ཁོས་ང་ལ་དབྱུག་པས་བརྡུངས།
སུའུ་མེར་སྐད་ཡིག་དགེ་རྒན་གྱིས “ ཁྱོད་ཀྱིས་ཨ་གཱ་དྷེའི་སྐད་བཤད་བྱུང”ཟེར།
དེ་ནས་ཁོས་ང་ལ་དབྱུག་པས་བརྡུངས།
ངའི་དགེ་རྒན་གྱིས “ངས་བྲིས་པའི་ཡིག་གཟུགས་ཤིན་ཏུ་བཙོག་ཟེར།
དེ་ནས་ཁོས་ང་ལ་དབྱུག་པས་བརྡུངས།”
གནའ་བོའི་བཤུ་འབྲི་པ་ཚོ་འབྲི་ཀློག་ལ་བྱང་དགོས་པར་མ་ཟད། ད་དུང་དཀར་ཆག་དང་
ཚིག་མཛོད། ལི་ཐོ། རེའུ་མིག རི་མོ་འཚོལ་བ་ལ་ཡང་བྱང་ཆ་ལྡན་དགོས། ཁོ་ཚོས་དཀར་ཆག་དང་
ཞིབ་དཔྱད་བཙལ་འཚོལ། ཆ་འཕྲིན་ཐག་གཅོད་བཅས་ཀྱི་ཐབས་ལམ་ལ་སློབ་སྦྱོང་བྱས་ཏེ། གོམས་
པར་བྱེད་དགོས། ཡིན་ནའང་འདི་དག་ནི་ཀླད་པའི་ལྷན་སྐྱེས་ཀྱིས་གྲུབ་ཆ་དང་ཁྱད་ཆེན་པོ་ཡོད་
པ་དང༌། ཀླད་པའི་ནང་གི་གཞི་གྲངས་གང་ཡིན་ཡང་རང་དབང་གིས་ཕན་ཚུན་སྦྲེལ་མཐུད་བྱས་
ཆོག་སྟེ། དཔེར་ན། ང་དང་བཟའ་ཟླ་གཉིས་ལྷན་དུ་ཁང་པ་གསར་པའི་གཏའ་འཇོག་དངུལ་བུན་
གྱི་ལས་སྒོ་སྒྲུབ་དུས། ངེད་གཉིས་མཉམ་དུ་སྡོད་སའི་སྡོད་ཁང་དང་པོ་དྲན་ནུས་ལ། དེར་མཐུད་
ནས་ཨའོ་ཨར་ལིའང་དུ་ཡུལ་སྐོར་སྤྲོ་འཆམ་ལ་སོང་ཚུལ་དང་ས་དེའི་ཆུ་སྲིན་དྲན་པ་
དང༌། དེར་མཐུད་ནས་ནུབ་ཕྱོགས་ཀྱི་གཏུམ་འབྲུག་དྲན་ཡོང་། དེ་ནས 《ཉི་པོ་ལུང་ཀེན་གྱི་སོར་
གདུབ》ཅེས་པའི་གླུ་གཞས་ཟློས་གར་དྲན་ཡོང་ཞིང༌། མཐར་ངས་རང་
དབང་མེད་པར་གླུ་གཞས་ཟློས་གར་ཁྲོད་ཀྱི་དབྱངས་རྟ་ངག་ལ་གྱེར་ཚེ། དངུལ་ཁང་གི་ལས་བྱེད་
པ་ཅི་ཡིན་ཆ་མི་འཚལ་བར་གཏོང་ངེས། དཔོན་དབང་ལམ་ལུགས་སུ། གཞི་གྲངས་སྣ་ཚོགས་ངེས་
པར་དུ་སོ་སོར་དབྱེ་དགོས་ཏེ། དཔེར་ན། འཐེན་སྒམ་དང་པོའི་ནང་དུ་སྡོད་ཁང་གི་གཏའ་འཇོག་
བུན་དངུལ་ཉར་བ་དང་གཉིས་པའི་ནང་གཉེན་སྒྲིག་དཔང་ཡིག་ཉར་བ། གསུམ་པའི་ནང་ཁྲལ་
དོན་ཐོ་འགོད་རྒྱུ་ཆ་ཉར་བ། བཞི་པའི་ནང་གྱོད་དོན་གཏུག་བཤེར་ཡིག་ཆ་ཉར་བ་བཅས་བྱེད། དེ་
ལྟ་མིན་ཚེ་དགོས་དུས་གང་ཞིག་འཚོལ་དགོས་སམ། དེ་བཞིན་དུ་དོན་དག་གཅིག་འཐེན་སྒམ་མང་
པོའི་ཁོངས་སུ་གཏོགས་ཚེ།( དཔེར་ན། ཝ་ཀོ་ནའི་གླུ་གཞས་ཟློས་གར་ཡང་
སྙིང “གླུ་གཞས” ཀྱི་གྲས་སུ་འཇོག་དགོས་སམ “ཟློས་གར” གྱི་གྲས་སུ་འཇོག ཡང་ན་རིགས་
གཞན་ཞིག་དགར་དགོས། )འདི་ལྟ་བུས་དངོས་གནས་མགོ་འཐོམ་དུ་འཇུག དེར་བརྟེན་ལམ་
ལུགས་འདི་དག་དུས་རྒྱུན་བར་མེད་དུ་གསར་སྣོན་དང་བསུབ་པ། སླར་ཡང་བགོ་འགྲེམ་བཅས་བརྒྱུད་འཐེན་སྒམ་འདི་དག་ཏུ་ཉར་ཡོད།
ལས་དོན་མཐའ་དག་བདེ་བླག་ཡོང་ཆེད། འཐེན་སྒམ་མ་ལག་འདིར་ཁ་ལོ་བསྒྱུར་བའི་མི་
གང་དེར་ངེས་པར་དུ་སྦྱོང་བརྡར་ཐོབ་དགོས་ལ། བསམ་བློ་གཏོང་སྟངས་ཀྱང་མི་སྤྱིར་བཏང་བ་
དང་གཏན་ནས་འདྲ་མི་རུང་བར་ཆེད་ལས་དྲུང་ཡིག་དང་རྩིས་དཔོན་གྱི་བཟོ་ལྟ་ཞིག་ཀུན་ནས་
ལྡན་དགོས། གནའ་ནས་ད་ལྟའི་བར་དུ་དྲུང་ཡིག་དང་རྩིས་དཔོན་གྱི་བསམ་ཚུལ་ལ་མི་གཤིས་
ཀྱི་དྲི་མ་ཙམ་ཡང་མེད་པར་ཡིག་ཆ་ཉར་སའི་སྒམ་ཆུང་ཞིག་དང་འདྲ་ཡང༌། དེ་ནི་ཁོ་ཚོའི་ནོར་
འཁྲུལ་ག་ལ་ཡིན། གལ་སྲིད་ཁོ་ཚོས་འདི་ལྟར་མ་སེམས་ཚེ། ཁོ་ཚོའི་འཐེན་སྒམ་ཚང་མ་འཁྲུག་འགྲོ་
བས། སྲིད་གཞུང་དང་སྤྱི་གཉེར་ཁང༌། རྩ་འཛུགས་བཅས་ལ་དགོས་ངེས་ཀྱི་ཞབས་འདེགས་སྒྲུབ་
མི་ནུས། འདི་ཡང་ཏག་ཏག་ཡི་གེས་མིའི་རིགས་ཀྱི་ལོ་རྒྱུས་ལ་ཐེབས་པའི་ཤུགས་རྐྱེན་འགངས་
ཆེན་ཞིག་ཡིན། དེས་རིམ་གྱིས་མིའི་རིགས་ཀྱི་བསམ་གཞིག་བྱེད་སྟངས་དང་འཇིག་རྟེན་ལྟ་ཚུལ་
བསྒྱུར་ཞིང༌། འདས་པའི་རང་དབང་གི་སྦྲེལ་མཐུད་དང་ཐུན་མོང་གི་བསམ་བློ་གཏོང་སྟངས་དེ་
བགོ་འགྲེམ་གྱི་བསམ་བློ་གཏོང་སྟངས་དང་དཔོན་དབང་ལམ་ལུགས་སུ་བསྒྱུར་བའོ། །
ཨང་ཀིའི་སྐད་བརྡ།
དུས་རབས་དུ་མ་ཕར་འདས་པ་དང་བསྟུན་ཏེ། དཔོན་དབང་ལམ་ལུགས་རྣམ་པའི་གཞི་
གྲངས་ཐག་གཅོད་བྱེད་སྟངས་དང་མིའི་རིགས་ཀྱི་ལྷན་སྐྱེས་ཀྱི་བསམ་གཞིག་གཏོང་སྟངས་ལ་
ཁྱད་པར་དང་གལ་ཆེན་རང་བཞིན་ཆེ་ནས་ཆེ་རུ་གྱུར། དུས་རབས9པ་མ་སླེབས་གོང་ལ་ཆ་ཤས་
མཚོན་པའི་ཡི་གེ་ཡན་གར་བ་ཞིག་གསར་གཏོད་བྱས་པར་བརྟེན། གཞི་གྲངས་ཉར་འཇོག་དང་
ཐག་གཅོད་ནུས་ཕྱོད་དེ་ལས་ཀྱང་ལྷག་པར་གྱུར་པས་ཡི་གེའི་ལོ་རྒྱུས་སུ་ལམ་ཚད་རྡོ་རིང་ལྟ་
བུར་ཆགས་ཡོད། ཡི་གེ་འདི་ནི་མཚོན་རྟགས10ཡིས་གྲུབ་སྟེ། 0ནས9བར་མཚོན་པར་བྱས་ཡོད།
ཚང་མ་འཁྲུལ་ནས་མཚོན་རྟགས་འདི་དག་གི་མིང་ལ “ཨ་རབ་ཀྱི་ཨང་ཀི” ཟེར་ཡང་། དོན་ལ་
རྒྱ་གར་པས་གསར་གཏོད་བྱས་པ་རེད། དེར་མ་ཟད། དེང་གི་ཨ་རབ་ཚོས་ད་དུང་ནུབ་ཕྱོགས་པ་
དང་གདོད་ནས་མི་མཚུངས་པའི་ཨང་ཀིའི་མ་ལག་ཅིག་བེད་སྤྱོད་གཏོང་གིན་ཡོད་ཕྱིར། འདིས་
མི་རྣམས་མགོ་འཐོམ་དུ་འཇུག དེང་སྐབས་ང་ཚོས “ཨ་རབ་ཀྱི་ཨང་ཀི” ཞེས་འབོད་པའི་རྒྱུ་
མཚན་ནི། ཨ་རབ་པས་རྒྱ་གར་ལ་བཙན་འཛུལ་བྱེད་དུས་སྤྱོད་སྒོ་ཅན་གྱི་ཨང་ཀིའི་མ་ལག་འདི་
གསར་རྟོགས་བྱུང་རྗེས། ལེགས་བཅོས་བྱས་ནས་དབུས་ཤར་དུ་སྤེལ་ཞིང་། དེ་ནས་ཡོ་རོབ་ཏུ་
དར། ཕྱིས་སུ་མཚོན་རྟགས་འགའ་ཤས་ཨ་རབ་ཀྱི་ཨང་ཀིའི་གྲས་སུ་བསྣན་པ(དཔེར་ན། སྣོན་
རྟགས་དང་འཐེན་རྟགས། བསྒྱུར་རྟགས། )དང་བསྟུན་ནས་དེང་རབས་རྩིས་རིག་མཚོན་རྟགས་ཀྱི་རྨང་གཞིར་གྱུར།
ཨང་ཀིའི་མ་ལག་འདི་སྔར་བཞིན་ཆ་ཤས་མཚོན་པའི་ཡི་གེའི་མཚོན་རྟགས་ཤིག་ཡིན་
ཡང་། ད་ལྟ་འཛམ་གླིང་གི་སྐད་བརྡ་འགངས་ཆེན་ཞིག་ཏུ་གྱུར་ཡོད། རྒྱལ་ཁབ་དང་སྤྱི་གཉེར་
ཁང༌། རྩ་འཛུགས་ཚོགས་པ་བཅས་ཕལ་མོ་ཆེའི་ཨ་རབ་ཀྱི་སྐད་བཤད་མཁན་དང་རྒྱ་གར་གྱི་
སྐད་བཤད་མཁན། དབྱིན་སྐད་བཤད་མཁན། ནོར་ཝེའི་སྐད་བཤད་མཁན་སོགས་གང་དང་
གང་ཡིན་རུང་ཐམས་ཅད་ཀྱིས་ངེས་པར་དུ་རྩིས་རིག་གི་མཚོན་རྟགས་འདི་ལ་བརྟེན་ནས་གཞི་
གྲངས་ཐོ་འགོད་དང་ཐག་གཅོད་བྱེད་ཀྱིན་ཡོད། ཆ་འཕྲིན་རྩིས་རིག་གི་མཚོན་རྟགས་སུ་བསྒྱུར་
ནུས་ཚེ་ཉར་འཇོག་དང་བརྒྱུད་སྤེལ། ཐག་གཅོད་བྱེད་པའི་མྱུར་ཚད་དང་ནུས་ཕྱོད་ཆེ་བ་ཧ་ལས་དགོས་པའི་ཚད་ལ་སླེབས།
དེའི་ཕྱིར། གལ་སྲིད་མི་སུ་ཞིག་གིས་སྲིད་གཞུང་དང་རྩ་འཛུགས། སྤྱི་གཉེར་ཁང་བཅས་
ཀྱི་བློ་ཁ་བསྒྱུར་འདོད་ཚེ། ངེས་པར་དུ “ཨང་ཀིར་བརྟེན་ནས་བཤད” དགོས་ཤིང་། དེ་བཞིན་
དུ་ཆེད་མཁས་རྣམས་ཀྱིས་ཀྱང་ནུས་ཤུགས་ཡོད་རྒུ་བཏོན་ནས “དབུལ་ཕོངས” དང “བདེ༌
སྐྱིད” “གཞུང་དྲང” ལྟ་བུའི་གོ་དོན་རྣམས་རེ་རེ་བཞིན “དབུལ་ཕོངས་ཀྱི་ཚད་ཐིག” དང་
“རང་ངོས་བདེ་སྐྱིད་སེམས་ཚོར་གྱི་ཚད།” “ཡིད་རྟོན་རིམ་པ” ལྟ་བུའི་ཨང་ཀིར་བསྒྱུར་ཡོད།
དངོས་ལུགས་དང་བཟོ་སྐྲུན་ཐད་ལ་མཚོན་ན། ཧ་ལམ་ཤེས་བྱ་དེའི་ཁྱབ་ཁོངས་མ་ལུས་པ་མིའི་
རིགས་ཀྱི་ཁ་སྐད་དང་ཐ་དད་དུ་གྱུར་ཏེ། ཡོད་ཚད་རྩིས་རིག་མཚོན་རྟགས་ཁོ་ནས་མཚོན་པར་བྱས་ཡོད།
ཉེ་བའི་ལོ་ཤས་ནང་དུ། རྩིས་རིག་གི་མཚོན་རྟགས་ལས་དེ་བས་གསར་བརྗེའི་རང་བཞིན་
གྱི་ཡི་གེའི་མ་ལག་ཅིག་གསར་དུ་བྱུང་ཞིང༌། དེ་ནི་རྩིས་འཕྲུལ་གྱིས་བེད་སྤྱོད་གཏོང་བཞིན་པའི་
གཉིས་གོང་འགྲིལ་ལུགས་ཀྱི་བྱ་རིམ་སྐད་བརྡ་ཡིན་ཞིང་། ཡོད་ཚད་མཚོན་རྟགས0དང1གིས་
མཚོན་པར་བྱས་ཡོད།དེ་ཡང་ད་ལྟ་ངས་ཕབ་གཞོང་སྤྱད་ནས་རྩིས་འཕྲུལ་ནང་གི་ཡི་གེ་ཡོད་དོ་
ཅོག་གཏགས་ཀྱང་། ཐམས་ཅད0དང1ཁོ་ན་སྡེབ་སྒྲིག་བྱས་པ་ལས་བྱུང་བ་རེད།
ཡི་གེ་ནི་མ་གཞི་མིའི་རིགས་ཀྱི་འདུ་ཤེས་ཀྱི་བྲན་གཡོག་ཡིན་ཡང་ད་ལྟ་དཔོན་གཡོག་གོ་
ལྡོག་བཞིན་མཆིས། རྩིས་འཕྲུལ་གྱིས་དོན་དམ་པར་ཤེས་མིའི་སྐད་ཆ་ལབ་སྟངས་དང་ཚོར་འདུ།
རྨི་ལམ་བཅས་རྟོགས་ཐབས་མེད་མོད། འོན་ཀྱང་ད་ལྟ་ང་ཚོས་རྩིས་འཕྲུལ་གྱིས་གོ་བ་ལོན་པའི་
ཨང་ཀིའི་སྐད་བརྡ་ཞིག་ལ་བརྟེན་ནས་སྐད་ཆ་ཇི་ལྟར་ལབ་པ་དང་ཚོར་འདུ། རྨི་ལམ་རྨི་ཚུལ་སོགས་སློབ་བཞིན་ཡོད།
དེར་མ་ཟད། མིས་བཟོས་རིག་སྟོབས་ཀྱི་ཁྱབ་ཁོངས་སུ་ད་དུང་ཁྱོན་ཡོངས་ནས་རྩིས་འཕྲུལ་
གྱི་གཉིས་གོང་འགྲིལ་ལུགས་ཀྱི་བྱ་རིམ་སྐད་བརྡའི་ཐད་ནས་རིག་སྟོབས་གསར་པ་ཞིག་མངོན་
འགྱུར་ཡོང་བར་རེ་བ་འཆང་ཡོད་དེ། དཔེར་ན། ཚན་རིག་འཆར་སྣང་གི་གློག་བརྙན 《ཧེག་པའི་
བཙན་རྒྱལ》དང《ཚར་གཅོད་པ》ལྟ་བུས་ནམ་ཞིག་གི་ཚེ་ན་
གཉིས་གོང་ལུགས་འགྲིལ་གྱི་སྐད་བརྡས་མི་གཤིས་ཀྱི་ལྕགས་སྒྲོག་འདོར་ངེས་ལ། སྐབས་དེར་མིའི་
རིགས་ཀྱིས་རྒོལ་ལན་སྤྲོད་དུས་ཁོ་ཚོས་མིའི་རིགས་མིང་གི་ལྷག་མར་གཏོང་སྲིད་པ་སྔོན་དཔག་བྱས་ཡོད།

ས་བཅད་བརྒྱད་པ།
ལོ་རྒྱུས་ལ་མ་གཞི་ནས་དྲང་བདེན་ཞིག་མེད།

ཞིང་ལས་གསར་བརྗེའི་རྗེས་ཀྱི་ལོ་ངོ་སྟོང་ཕྲག་དུ་མའི་ལོ་རྒྱུས་དེ་གནད་དོན་གཅིག་གིས་
ཕྱོགས་བསྡུས་བྱས་ཡོད་དེ། དེ་ནི་གལ་སྲིད་མིའི་རིགས་ཀྱི་རྒྱུད་རྒྱུའི་ཁྲོད་དུ་གཞི་ཁྱོན་ཆེ་བའི་
མཉམ་ལས་བྱེད་པའི་སྐྱེ་དངོས་ཀྱི་གཤིས་ནུས་ཤིག་རང་ཆས་སུ་མེད་ཚེ། མཉམ་ལས་དྲ་རྒྱ་ཡོད་
ཚད་ཡང་སྙིང་ཅི་ཞིག་ལ་བརྟེན་ནས་བྱུང་བ་རེད་ཅེ་ན། གོ་སླ་མོའི་སྒོ་ནས་བཤད་ན་དེ་ནི་མིའི་
རིགས་ཀྱིས་རྟོག་བཏགས་ཀྱི་སྒྲིག་སྲོལ་དང་ཡི་གེ་གསར་གཏོད་བྱས་པས། འདི་གཉིས་ཀྱིས་ང་ཚོའི་རྒྱུད་རྒྱུའི་སྟོང་ཆ་སྐོང་བ་རེད།
ཡིན་ནའང་མི་མང་ཤས་ཤིག་ལ་མཚོན་ན། མཉམ་ལས་དྲ་རྒྱ་འདི་དག་དོན་དམ་པར་ལེགས་
ཉེས་གང་ལ་གཏོགས་པ་བཤད་ཁག་པོ་རེད། མཉམ་ལས་དྲ་རྒྱ་འདིའི་ཤུགས་ན་གནས་པའི་རྟོག་
བཟོ་ལས་གྲུབ་པའི་སྒྲིག་སྲོལ་དེ་དག་ནི་སོ་ན་གནས་མེད་ལ། དྲང་བདེན་ཡང་མིན་པར། དུས་
དང་རྣམ་པ་ཀུན་ཏུ་མི་ལ་དོན་དངོས་སུ་གཏན་ནས་མེད་པའི་རིགས་འགར་དབྱེ་ཞིང་། རིམ་པ་
དུ་མར་དགར་ཡོད། མཐོ་རིམ་ན་གནས་པ་ཚོས་དབང་ཆ་དང་དམིགས་བསལ་གྱི་ཁེ་དབང་སྣ་
ཚོགས་ལོངས་སུ་སྤྱོད་ཆོག་ཅིང༌། མི་ཕལ་པར་མཐོང་ཆུང་དང་བཤུ་གཞོག་ལས་ལྷག་མེད། དེས་ན
《ཧམ་ར་པིའི་ཁྲིམས་གཞུང》 ལ་མཚོན་ནས་བཤད་ན། ཁྲིམས་གཞུང་འདི་ལས་སྤྱི་ཚོགས་ལ་མཐོ་
རིམ་གྱི་མི་དང་མི་ཕལ་པ། བྲན་གཡོག་གསུམ་དུ་དབྱེ་ཡོད་ལ། མཐོ་རིམ་ན་ཡོད་པ་ཚོས་གོ་གནས་
མཐོ་ཞིང་འཚོ་བ་སྐྱིད་པ་དང་ཕན་ཁེ་གང་ཡོད་ཐམས་ཅད་ལོངས་སུ་སྤྱོད། མི་ཕལ་པ་རྣམས་ཀྱིས་
མཐོ་རིམ་ན་གནས་པ་ཚོས་ལྷག་འཕྲོ་རྒུམ་པ་དང་། བྲན་གཡོག་རྣམས་ཀྱིས་གལ་སྲིད་སྡུག་ཡུས་
ཤིག་བཏོན་ཚེ་སྡུག་ལ་སྦྱོར་བ་ལས་གཞན་མེད་དོ། །
སྤྱི་ལོ1776ལོའི་ཨ་རིའི《རང་བཙན་བསྒྲགས་གཏམ》ལ་མཚོན་ནའང་མི་ཡོད་དོ་ཅོག་འདྲ་
མཉམ་ཡིན་ཚུལ་བར་མེད་དུ་བསྒྲགས་ཀྱང་། དོན་དམ་པར་སྔར་བཞིན་མི་ལ་གོང་འོག་གྲལ་རིམ་
གཉིས་སུ་དབྱེ་ཡོད་དེ། 《རང་བཙན་བསྒྲགས་གཏམ》 ལས་མི་ལ་སྐྱེས་པ་དང་བུད་མེད་གཉིས་
སུ་དབྱེ་ཞིང༌། སྐྱེས་པ་རྣམས་ཀྱིས་ཕན་ཁེ་རེག་བཞིན་ཡོད་ཀྱང་། དུས་མཚུངས་སུ་བུད་མེད་རྣམས་
ཀྱི་ཁེ་དབང་མེད་པར་བཟོས་ཡོད།《རང་བཙན་བསྒྲགས་གཏམ》ལས་མི་རྒྱུད་དཀར་པོ་དང་
མི་རྒྱུད་ནག་པོ། དབྱིན་ཏི་ཨན་གསུམ་དུ་དབྱེ་ཞིང་། མི་རྒྱུད་དཀར་པོ་རྣམས་ཀྱིས་རང་དབང་
དམངས་གཙོའི་ཁེ་དབང་ལོངས་སུ་སྤྱོད་ལ། མི་རྒྱུད་ནག་པོ་དང་དབྱིན་ཏི་ཨན་གྱི་རིགས་ནི་ཅུང་
ཐ་ཤལ་གྱི་རིགས་སུ་བརྩིས་ཏེ། འདྲ་མཉམ་གྱི་ཁེ་དབང་ལོངས་སུ་སྤྱོད་ཐུབ་ཀྱིན་མེད། སྐབས་
ཐོག་དེར་བྲན་གཡོག་ཉར་མཁན་མང་པོ་ཞིག་གིས་ཀྱང《རང་བཙན་བསྒྲགས་གཏམ》 སྟེང་
མིང་རྟགས་བཀོད་རྗེས་བྲན་གཡོག་རྣམས་སྔར་བཞིན་མ་གློད་ཀྱང་། ཁོ་ཚོས་རང་ཉིད་ཁ་ཞེ་མི་
མཚུངས་པ་ཞིག་ཡིན་པའི་སྣང་བ་སྤུ་ཙམ་ཡང་མེད། ཁོ་རང་ཚོའི་སྣང་ངོར་མི་རྒྱུད་ནག་པོའི་བྲན་
གཡོག་ལ་འགྲོ་བ་མིའི་ཐོབ་ཐང་ཞེས་པ་ཞིག་གང་ནས་ཡོད།
ཨ་རིའི་སྒྲིག་སྲོལ་འདིས་ད་དུང་དབུལ་ཕྱུག་བར་དུའང་གྲལ་རིམ་དབྱེ་ཡོད་དེ། སྐབས་
ཐོག་དེར་ཨ་རི་པས་ཕྱུག་པོ་ཚོས་ཤུལ་བཞག་རྒྱུ་ནོར་དང་ཁྱིམ་རྒྱུད་ཐོན་ལས་བུ་བུ་མོར་བཞག་
པ་དེར་གནད་དོན་ཡོད་པར་མི་སེམས་ལ། ཁོ་ཚོའི་བསམ་པར “མི་ཡོད་དོ་ཅོག་འདྲ་མཉམ་
ཡིན” ཞེས་པ་ནི “ཁྲིམས་ལུགས་ཀྱི་མདུན་དུ་མི་ཡོད་དོ་ཅོག་འདྲ་མཉམ་ཡིན་པར” སེམས་
པ་ལས། ལས་ཤོར་མུག་སྐྱོབ་དང་སློབ་གསོ་ཁྱབ་བརྡལ། བདེ་ཐང་འགན་སྲུང་ལ་འབྲེལ་བ་
ཡོད་པར་མི་སེམས། དེ་བཞིན་དུ་སྐབས་དེའི “རང་དབང” ཡང་དེང་དུས་དང་རྩ་བ་ནས་མི་
འདྲའོ། ། སྤྱི་ལོ1776ལོའི “རང་དབང” གིས་ཁེ་དབང་ལ་གནོད་པ་ཐེབས་པའི་མི་གང་དེས་ཁེ་
དབང་རེག་པའམ་ལོངས་སུ་སྤྱོད་པ་མཚོན་མི་བཏུབ་ལ། ( མི་རྒྱུད་ནག་པོ་དང་དབྱིན་ཏི་ཨན།
བུད་མེད་ཚོས་དེ་བས་ཀྱང་མི་ནུས།) དེ་ཡིས་དམིགས་བསལ་གྱི་སྣང་ཚུལ་མ་གཏོགས་རྒྱལ་ཁབ་
ཀྱིས་སྤྱི་དམངས་ཀྱི་སྒེར་དབང་རྒྱུ་ནོར་གཞུང་བཞེས་དང་བགོ་བཤའ་བྱེད་མི་ཆོག་པ་ཙམ་མཚོན།
འདི་ལྟར་ན་ཨ་རིའི་སྒྲིག་སྲོལ་འདིས་བརྩི་སྲུང་བྱེད་པ་ནི “རྒྱུ་ནོར་གྱི་གྲལ་རིམ” ཞེས་པ་ཡིན་
ཞིང་། འགའ་ཤས་ཀྱིས་འདི་ནི་གོང་མ་ལྷའི་དགོངས་པ་ཡིན་པར་སྨྲ་ངེས་ལ། ཡང་འགའ་ཤས་ཀྱིས་
རང་བྱུང་རྟག་བརྟན་གྱི་ཆོས་ཉིད་དུ་རློམ་སྲིད། མི་འདི་དག་གིས་ལས་བརྩོན་ཕྱུག་འགྱུར་དང་
སྒྱིད་ལུག་དབུལ་ཕོངས་སུ་འགྱུར་བ་ནི། རང་བྱུང་གི་བྱ་དགའ་དང་ཆད་གཅོད་རྩ་དོན་ཡིན་པར་སྨྲས་ཡོང་ངོ་། །
ཡིན་ནའང་གོང་གསལ་གྱི་ཁྱད་པར་ཡོད་ཚད་དེ། རང་དབང་མངའ་བའི་མི་དང་བྲན་གཡོག
མི་རྒྱུད་དཀར་པོ་དང་མི་རྒྱུད་ནག་པོ། ཕྱུག་པོ་དང་དབུལ་པོ་བཅས་གང་ཡིན་རུང་ཡོད་དོ་ཅོག་
རྟོག་བཟོ་བྱས་པ་ལས་བྱུང་། (རྗེས་སུ་ད་དུང་ཕོ་མོའི་གྲལ་རིམ་གྱི་གནད་དོན་འཆད་ཡོང་། )
འོན་ཀྱང་ལོ་རྒྱུས་ངེས་སྲོལ་གྱིས་ང་ཚོར་བཤད་ཡོང་བ་ནི། རྟོག་བཏགས་ཀྱི་སྒྲིག་སྲོལ་འདི་དག་
གིས་རང་ཉིད་ཀྱིས་རྟོག་བཟོ་དང་རྫུན་བཟོ་བྱས་པ་གཏན་ནས་ཁས་མི་ལེན་པར། དེ་ལས་ལྡོག་སྟེ་
རང་ཉིད་ནི་རང་བྱུང་དང་ལྡོག་མེད་ཀྱི་ཐོན་འབྲས་ཡིན་པར་སྨྲ་སྟེ། དཔེར་ན། བྲན་གཡོག་ལམ་
ལུགས་ལ་མོས་མཐུན་ཡོད་མཁན་ཚོས་དེ་ནི་རང་བྱུང་གི་ཆོས་ཉིད་ཅིག་ལས་མིའི་རིགས་ཀྱིས་
གསར་གཏོད་བྱས་པའི་ལམ་ལུགས་ཤིག་ཡིན་པར་མི་སེམས། ཧམ་ར་པིས་མི་དང་བྲན་གཡོག་
གང་བྱེད་ལྷས་ཐག་བཅད་པར་འདོད་ལ། ཡ་ལི་ཧྲི་ཏུའོ་ཏེས་བྲན་གཡོག་ལ “བྲན་གཡོག་གི་ངོ་
བོ” ཞིག་དང་རང་དབང་ལ “རང་དབང་གི་ངོ་བོ” ལྡན་ཕྱིར། ཁོ་ཚོའི་སྤྱི་ཚོགས་གོ་གནས་མི་འདྲ་བ་ནི་སོ་སོའི་ངོ་བོ་མངོན་པ་ཙམ་དུ་འདོད།
གལ་སྲིད་ཁྱོད་ཀྱིས་མི་རྒྱུད་དཀར་པོ་མཆོག་ཏུ་འཛིན་མཁན་ཞིག་ལ་ཅིའི་ཕྱིར་རིགས་རྒྱུད་
གྲལ་རིམ་ལམ་ལུགས་ལ་མོས་མཐུན་ཡོད་ཚུལ་དྲིས་ཚེ། ཁོས་དེ་མ་ཐག་རྦབ་རྒོད་རི་ནས་འབབ་
པ་བཞིན་ཁྱོད་ལ་ཚན་རིག་རྫུན་མའི་འཆད་ཁྲིད་ཅིག་བྱེད་ངེས་ཤིང༌། ཁྱོད་ལ་རིགས་རྒྱུད་སོ་སོའི་
བར་དུ་མ་གཞི་ནས་སྐྱེ་དངོས་རིག་པའི་ཐད་ཀྱི་ཁྱད་པར་ཡོད་ཚུལ་ལབ་ཡོང་སྟེ། དཔེར་ན། མི་
རྒྱུད་དཀར་པོའི་ཁྲག་དང་རྒྱུད་རྒྱུ་ལ་དམིགས་བསལ་གང་དག་ཡོད་པས། དེས་ཁོ་ཚོ་ལྷན་སྐྱེས་
ཀྱི་རིག་པ་གྲུང་པོ་དང་ཀུན་སྤྱོད་ལེགས་པ། བརྩོན་པ་ཆེ་ཚུལ་བཅས་མང་པོ་ཞིག་ལབ་ཡོང་། དེ་
ལས་གཞན་ཁྱོད་ཀྱིས་མ་རྩ་རིང་ལུགས་ལ་དད་པའི་མི་ཞིག་ལ་ཅིའི་ཕྱིར་རྒྱུ་ནོར་གྲལ་རིམ་ལ་
མོས་མཐུན་ཡོད་ཚུལ་དྲིས་ཚེ། དེས་ཀྱང་ཁྱོད་རང་ལ་འདི་ནི་དངོས་ཡོད་འཇོན་ནུས་ཀྱི་ཁྱད་པར་
དབང་གིས་བྱུང་བའི་ལྡོག་མེད་ཀྱི་ཐོན་འབྲས་ཡིན་པར་སྨྲ་སྲིད། མི་འདི་དག་གི་བསམ་པར་ཕྱུག་
པོ་ཚོར་སྒོར་མོ་མང་དོན་ནི། ཁོ་ཚོར་འཇོན་ནུས་ཤིན་ཏུ་ལྡན་ཞིང་ནན་ཏན་གྱིས་ལས་ཀ་བསྒྲུབས་
པས་ཡིན་པར་འདོད། འདི་ལྟར་ན་སྒོར་མོ་ཡོད་མཁན་ཚོར་དེ་ལས་བཟང་བའི་སྨན་བཅོས་འཕྲོད་
བསྟེན་དང་དེ་ལས་ལེགས་པའི་སློབ་གསོ། འཚོ་བཅུད་ལོངས་སུ་སྤྱོད་པ་ནི་བདེན་པ་ཡང་དག་ཏུ་
སེམས་ཤིང་། ཡོད་ཚད་ཁོ་ཚོར་འབབ་འོས་པ་ཞིག་ཏུ་འདོད་པ་རེད།
རིགས་རྒྱུད་མཆོག་དམན་གྱི་ལམ་ལུགས་ལ་ཡིད་ཆེས་པའི་རྒྱ་གར་པ་རྣམས་ཀྱིས་འཇིག་རྟེན་
ཁམས་ཆེན་པོའི་སྟོབས་ཀྱིས་རིགས་རྒྱུད་མཆོག་དམན་གྱི་དབྱེ་བ་ཕྱེ་བར་འདོད་པ་དང་། བྲམ་
ཟེ་ཆོས་ལུགས་ཀྱི་གྲགས་ཆེ་བའི་ལྷ་སྒྲུང་དུ་ཚངས་པའི་ལུས་ཕུང་ལ་བརྟེན་ནས་འཇིག་རྟེན་འདི་
བསྐྲུན་པར་སྨྲ་ལ། དེའི་མིག་ཉི་མར་གྱུར་བ་དང་ཀླད་པ་ཟླ་བར་གྱུར། བྲམ་ཟེ་ཁ་ལས་བྱུང་བ་དང༌།
དཔུང་པ་ལས་རྒྱལ་རིགས་བྱུང་བ། བརླ་ལས་རྗེ་རིགས་དང་རྐང་པ་ལས་དམངས་རིགས་བྱུང་
བར་སྨྲ། གལ་སྲིད་བཞེད་ཚུལ་འདི་དག་ལ་ཡིད་ཆེས་ཚེ། བྲམ་ཟེའི་རིགས་དང་དམངས་རིགས་
གཉིས་ཀྱི་སྤྱི་ཚོགས་གོ་གནས་ལ་ཁྱད་པར་ཡོད་པ་ཡང་རྒྱུན་ལྡན་གྱི་སྣང་ཚུལ་ཞིག་ལས་མ་འདས་
ཤིང་། ཉི་མ་དང་ཟླ་བ་གཉིས་ཀྱང་མ་གཞི་ནས་ཁྱད་པར་ཡོད་དགོས་པ་དང་འདྲའོ། །”དེ་བཞིན་
ཀྲུང་གོའི་གནའ་རབས་ཀྱི《ཡུལ་སྲོལ་རྣམ་བཤད》དུ་བཀོད་པ་ལྟར་ན། ཉིའུ་ཝས་གནམ་ས་གོ་
འབྱེད་དུས་མི་ཡི་རིགས་བཟོས། ཐོག་མར་ས་སེར་གྱིས་བློ་ཞིབ་མོས་བཟོས་ཤིང༌། ཕྱིས་སུ་དུས་ཚོད་
མ་ལྡང་བར་བརྟེན་ཐག་པ་འདམ་ནང་དུ་སྦངས་རྗེས་ཡར་འཐེན་པས། ཕྱོགས་བཞིར་ཟགས་པའི་
འདམ་ཐིགས་རེ་རེ་མི་རུ་གྱུར། དེ་ནས་བཟུང “ས་སེར་གྱིས་ལས་པ་རྣམས་འབྱོར་པ་ལྡན་མཁན་
དང་ཐག་པ་ལས་ཟགས་པ་རྣམས་ཐ་མལ་པ་ཡིན” པར་འདོད།
ཡིན་ནའང་ང་ཚོས་མིག་སྔར་ཤེས་རྟོགས་བྱུང་བ་ལྟར་ན། གྲལ་རིམ་གྱི་དབྱེ་བ་འདི་དག་མ་
ལུས་པ་མིའི་རིགས་ཀྱིས་རྟོག་བཟོ་ལས་ཐོན་པའི་ཐོན་རྫས་ཁོ་ན་ཡིན་པ་དང་། བྲམ་ཟེའི་རིགས་དང་
དམངས་རིགས་གང་ཡིན་རུང་སྤྲ་མི་ཞིག་གི་རྒྱུད་ལས་མཆེད་པ་དང་། རིགས་རྒྱུད་འདི་གཉིས་ཀྱི་
གྲལ་རིམ་ཁྱད་པར་ནི། ལོ་ངོ3000ཡར་སྔོན་གྱི་རྒྱ་གར་བྱང་མཐའི་མིའི་རིགས་ཀྱིས་གསར་གཏོད་
བྱས་པའི་ཁྲིམས་ལུགས་དང་སྒྲིག་སྲོལ་ཁོ་ན་ཞིག་རེད། དེ་བཞིན་ཡ་ལི་ཧྲི་ཏུའོ་ཏེའི་འཆད་སྟངས་ལ་
ཡང་གནད་དོན་ཡོད་དེ། མིག་སྔར་ཤེས་རྟོགས་བྱུང་བར་གཞིགས་ན་བྲན་གཡོག་དང་རང་དབང་
ལྡན་པའི་མི་གཉིས་ཀར་སྐྱེ་དངོས་རིག་པའི་ཐད་ནས་ཁྱད་པར་མེད། འདི་མཐའ་དག་མིའི་རིགས་ཀྱི་
ཁྲིམས་ལུགས་དང་སྒྲིག་སྲོལ་གྱི་ཆེད་དུ། ད་གཟོད་མི་འགའ་ཞིག་བྲན་གཡོག་དང་འགའ་ཞིག་བདག་
པོར་གྱུར། དེས་ན་མི་རྒྱུད་ནག་པོ་དང་མི་རྒྱུད་དཀར་པོའི་བར་དུ་ཤ་མདོག་དང་ལུས་ཀྱི་བ་སྤུ་
སོགས་དངོས་ཡོད་ཀྱི་སྐྱེ་དངོས་རིག་པའི་ཐད་ནས་ཁྱད་པར་ཨེན་ཙམ་ཡོད་མོད་ཀྱང༌། འདིས་རིག་
སྟོབས་དང་ཀུན་སྤྱོད་ལྟ་ཚུལ་ལ་ཤུགས་རྐྱེན་ཐེབས་པའི་བདེན་དཔང་གང་ཡང་མེད་དོ། །
མི་མང་ཤས་ཤིག་གིས་རང་ཉིད་ཀྱི་སྤྱི་ཚོགས་གྲལ་རིམ་ཁོ་ན་ནི་རང་བཞིན་ལྷུན་གྱིས་གྲུབ་
པ་དང༌། སྤྱི་ཚོགས་གྲལ་རིམ་གཞན་དག་ནི་རྫུན་བཟོ་དང་ཁུངས་མེད་ལུགས་མེད་ཅིག་ཡིན་པར་
སེམས་ཡོད། དེང་གི་ནུབ་ཕྱོགས་སློབ་གསོས་རིགས་རྒྱུད་ལམ་ལུགས་ལ་ཁྲེལ་དགོད་བྱེད་སྲིད་པ་
དང་། གལ་སྲིད་ད་ཡོད་ཀྱི་ཁྲིམས་ལུགས་སུ་མི་རྒྱུད་ནག་པོ་རྣམས་མི་རྒྱུད་དཀར་པོའི་འདུས་སྡེར་
སྡོད་མི་ཆོག་པ་དང་མི་རྒྱུད་དཀར་པོའི་སློབ་གྲྭར་ཡོང་མི་ཆོག་པ། མི་རྒྱུད་དཀར་པོའི་སྨན་ཁང་དུ་
ཡོང་མི་ཆོག་པ་བཅས་ཀྱི་གཏན་འབེབས་ཤིག་ཡོད་ཚེ། ངེས་པར་དུ་ཟིང་འཁྲུག་ཅིག་ལངས་ཤ་སྟག་
ཡིན། འོན་ཀྱང་དབུལ་ཕྱུག་གྲལ་རིམ་གྱི་ངོས་ཐད་ནས་བཤད་ན། ཕྱུག་པོ་ཚོ་རང་རྐྱ་འཕེར་ཞིང་རྒྱས་
སྤྲོས་ཆེ་བའི་སྡོད་ཁུལ་དུ་འདུག་པ་དང་ཕྱུག་པོ་ཚོས་ཆེད་དམིགས་ཀྱི་སྒེར་བཙུགས་སློབ་གྲྭ་གྲགས་
ཆེན་འགྲིམ་པ། ཆེད་དུ་ཕྱུག་པོ་ཚོ་ཆེད་དམིགས་ཀྱི་སྨན་བཅོས་ལས་ཁུངས་རྩེ་གྲས་ཀྱི་ནང་དུ་འགྲོ་བ་
སོགས་ནི། ཨ་རི་དང་ཡོ་རོབ་གླིང་གི་མི་རྣམས་ལ་མཚོན་ན་ཧ་ཅང་རྒྱུན་ལྡན་ཞིག་ཡིན། ཡིན་ནའང་
དོན་དངོས་ལས་ར་སྤྲོད་བྱུང་བ་ལྟར་ན། ཕྱུག་པོ་མང་པོ་ཞིག་ཕྱུག་པོ་ཡིན་པའི་རྒྱུ་མཚན་ནི་ཁོ་རང་
ཚོ་ཕྱུག་པོའི་ཁྱིམ་ཚང་དུ་སྐྱེ་བའི་དབང་གིས་ཡིན་ལ། དེ་བཞིན་དུ་དབུལ་པོ་མང་ཆེ་ཤོས་ཤིག་ཚེ་
གང་བོར་དབུལ་པོ་ཡིན་པའི་རྒྱུ་མཚན་ཡང་ཁོ་རང་ཁྱིམ་ཚང་དབུལ་པོ་ཞིག་ཏུ་སྐྱེས་པས་སོ། །
ཡིན་ན་ཡང་ཡིད་ཕངས་པ་ཞིག་ལ། རྙོག་འཛིང་ལྡན་པའི་མིའི་རིགས་ཀྱི་སྤྱི་ཚོགས་ལ་ཧ་
ལམ་རྟོག་བཟོའི་གྲལ་རིམ་དང་མཐོང་ཆུང་འདི་དག་ངེས་པར་དུ་ཡོད་དགོས་པ་འདྲ་ཞིང༌། གྲལ་
རིམ་ལམ་ལུགས་སོ་སོའི་ཀུན་སྤྱོད་དོན་སྙིང་ཐ་དད་ཡིན་པ་དང་། སྤྱི་ཚོགས་ལ་ལས་མཐོང་ཆུང་
བྱེད་ཚད་སྤྱི་ཚོགས་གཞན་དག་དང་བསྡུར་ན་ཚབས་ཆེ་ཞིང་ཐལ་དྲགས་འདུག འོན་ཏེ་མིག་སྔའི་
བར་དུ་ཆེད་མཁས་པས་ཉམས་ཞིབ་བྱས་པར་གཞིགས་ན། མིའི་རིགས་ཀྱི་སྤྱི་ཚོགས་ཆེ་གྲས་གང་
གི་ཁྲོད་དུའང་མཐོང་ཆུང་གི་རྣམ་པ་མེད་པ་གཅིག་ཀྱང་མེད། ཡང་ནས་བསྐྱར་དུ་མིའི་རིགས་
ཀྱི་སྤྱི་ཚོགས་ལ་སྒྲིག་སྲོལ་འཛུགས་པའི་ཐབས་ལམ་ཉག་གཅིག་ནི། ཁོངས་མི་མཐའ་དག་རྟོག་
བཟོ་བརྒྱུད་ནས་གྲལ་རིམ་དུ་མར་དབྱེ་སྟེ། དཔེར་ན། མཐོ་རིམ་གྱི་མི་དང་མི་ཕལ་པ། བྲན་གཡོག
མི་རྒྱུད་དཀར་པོའི་རིགས། མི་རྒྱུད་ནག་པོའི་རིགས། སྐུ་དྲག་དང་འབངས་མི་ཕལ་པ། བྲམ་ཟེའི་
རིགས་དང་དམངས་རིགས། ཡང་ན་ཕྱུག་པོ་དང་དབུལ་པོ་སོགས་ལྟ་བུའོ། །གྲལ་རིམ་འདི་མཐའ་
དག་གིས་མི་འགའ་ཤས་ཤིག་བཅའ་ཁྲིམས་དང་ཆབ་སྲིད། ཡང་ན་སྤྱི་ཚོགས་སྟེང་ནས་མི་གཞན་
ལས་འབུར་དུ་གཏོད་པ་དང་སྦྲགས། མི་ས་ཡ་དུ་མའི་འབྲེལ་བ་ཚད་ལྡན་དུ་བཏང་ངོ༌། །
གྲལ་རིམ་ལ་བྱེད་ནུས་འགངས་ཆེན་ཞིག་ཡོད་པ་དང་། གྲལ་རིམ་ཡོད་རྗེས་ཕན་ཚུན་ལ་
རྒྱུས་མེད་ཀྱང་དུས་ཚོད་དང་ནུས་ཤུགས་ཆུད་ཟོས་སུ་བཏང་ནས་ཕ་རོལ་པར་དངོས་གནས་རྒྱུས་
ལོན་མ་བྱས་ཀྱང་ཅི་ཞིག་བྱ་དགོས་པ་འཕྲལ་དུ་རྟོགས་ཡོང༌། ཤའོ་པོ་ན་ཡི་བརྩམས་
ཆོས《མེ་ཏོག་འཚོང་མཁན་གྱི་བུ་མོ》ཞེས་པའི (Pygmalion སྔོན་ཆད་གློག་བརྙན་དུ་སྒྱུར་སྐྲུན་
བྱས་པའི《བུ་མོ་སྐྱེ་འབྲས་ལེགས་པ》)ཡི་ཁྲོད་ཀྱི་དགེ་རྒན་ཆེན་མོ་ཧེ་ཅིན་སིས་མེ་ཏོག་འཚོང་
མཁན་གྱི་བུ་མོ་དབྱི་ལི་ཧྲ་ངོ་མི་ཤེས་ཀྱང་། ཁོ་གཉིས་ཀྱི་འབྲེལ་བ་རྒྱུན་འཁྱོངས་བྱེད་པར་མཚེར་
སྣང་སྤུ་ཙམ་ཡང་མེད། རྒྱུ་མཚན་ནི། ཁོས་མོས་བཤད་པའི་སྐད་ཆ་ཐོས་མ་ཐག མོ་གྲལ་རིམ་འོག་
མའི་མི་ཞིག་ཡིན་པ་རྟོགས་ཡོད་པས། ཕལ་ཆེར་ཅི་དྲན་གང་འདོད་བྱས་ཆོག་སྟེ། དཔེར་ན། མོ་
འགྱིག་རྡེའུ་ཞིག་གི་ཚབ་བྱས་ཏེ། མེ་ཏོག་འཚོང་མཁན་གྱི་བུ་མོ་འདིར་རྒྱན་སྤྲས་ནས་རིགས་མཐོ་
བའི་བུད་མེད་ཅིག་ཡིན་ཁུལ་བྱས་ཀྱང་གཞན་གྱིས་ཤེས་མི་སྲིད་ཅེས་རྒྱན་བསྐུགས་པ་ལྟ་བུ་རེད།
དེས་ན་གལ་སྲིད་དེང་རབས་ཀྱི་དབྱི་ལི་ཧྲ་སྟེ། མེ་ཏོག་འཚོང་མཁན་གྱི་བུ་མོ་ཚོས་ཀྱང་ཉིན་རེར་
མེ་ཏོག་ཉོ་བར་ཡོང་བའི་མི་བཅུ་ཕྲག་དེར། ཇི་ལྟར་བྱས་ཏེ་རྒྱ་སེ་དང་སྣ་མ་མེ་ཏོག་ཚོམ་བུ་ནས་
ཚོམ་བུ་བཙོང་རྒྱུ་དེ་ཡིན་ཞིང༌། མོར་མེ་ཏོག་ཉོ་མཁན་དེ་དག་ལ་གོང་ཐང་བརྟག་དཔྱད་ཆ་ཚང་
ཞིག་བྱེད་པའི་དུས་ཚོད་དང་ནུས་ཤུགས་མེད་ཀྱང༌། མི་དེ་དག་རེ་རེའི་བསམ་པའི་འཁྱེར་སོ་
དང་འབྱོར་པ་ལེགས་མིན་ཙམ་རྟོགས་ཡོད་ཕྱིར། མོས “སྤྱི་ཚོགས་འབྲེལ་འདྲིས་ཀྱི་ཁུངས་སྣེ”
དཔེར་ན། མགྲོན་པོའི་གོན་པ་གྱོན་སྟངས་དང་ལོ་ཚོད། ཤ་མདོག་སོགས་ལ་གཞིགས་ནས་མགྲོན་
པོ་དེ་རྩིས་དཔོན་ཆེན་མོ་ཞིག་ཡིན་ཚེ། འགྲོ་སོང་མང་པོ་བཏང་ནས་ཨ་མའི་སྐྱེས་སྐར་ལ་གཞུང་
རྟ་རིང་བའི་རྒྱ་སེ་མེ་ཏོག་ཚོམ་བུ་ཆེན་པོ་ཞིག་ཉོ་ངེས། ཡང་དངོས་ཟོག་སྐྱེལ་མཁན་གྱི་བུ་ཆུང་
ཞིག་ཡིན་ཚེ། ཁོས་འཛུམ་དཀར་ལྷུག་པར་གྲོལ་བའི་ཚོང་དོན་སྣེ་ལེན་བྱེད་མཁན་གྱི་གཞོན་ནུ་མ་
ཞིག་ལ་ལུག་མིག་མེ་ཏོག་ཚོམ་བུ་ཆུང་ཆུང་ཞིག་མ་གཏོགས་ཉོ་མི་ནུས་སོ། །
སྐྱེས་ཐོབ་འཇོན་ནུས་ཀྱིས་སྤྱི་ཚོགས་གྲལ་རིམ་གྱི་ཁྱད་པར་ལ་ཤུགས་རྐྱེན་ཐེབས་སྲིད་ཀྱང་།
འཇོན་ནུས་དང་རང་གཤིས་སྣ་ཚོགས་ལ་སྔར་བཞིན་རྟོག་བཟོའི་གྲལ་རིམ་གྱིས་ཤུགས་རྐྱེན་
ཐེབས་པ་དང་། དོན་དངོས་འདིའི་སྐོར་ལ་གཙོ་བོ་ཕྱོགས་གཉིས་ཡོད་དེ། དང་པོ། ཆེས་གལ་ཆེ་
བའི་གནད་དམ་པ་ནི་སྐྱེས་ཐོབ་ཀྱི་འཇོན་ནུས་མང་ཆེ་ཤོས་ཤིག་ལ་གསོ་སྐྱོང་དང་སྐྱེད་སྲིང་བྱེད་
དགོས་ཀྱིན་ཡོད། མི་ཆེ་གེ་མོ་ཞིག་ལ་ལྷན་སྐྱེས་ཀྱི་འཇོན་ནུས་ཁྱད་པར་བ་ཞིག་ཡོད་ཀྱང༌། གལ་
སྲིད་དེར་ཧུར་ཐག་གིས་སྐྱེད་སྲིང་དང་བསྲེགས་བཅད་བརྡར་གསུམ་མ་བགྱིས་ཚེ། རྣམ་ཀུན་
འཇོན་ནུས་མངོན་པའི་གོ་སྐབས་མེད། ཡིན་ནའང་འཇོན་ནུས་མངོན་པའི་གོ་སྐབས་མི་ཚང་མར་
འདྲ་མཉམ་སྒོས་ཡོད་པ་ཞིག་གཏན་ནས་མིན་ལ། རྒྱུན་པར་ཁོ་ཚོ་རྟོག་བཏགས་ཀྱི་སྤྱི་ཚོགས་གྲལ་
རིམ་གང་ཞིག་ན་གནས་པ་ལ་རག་ལས། འདིའི་ཐད་ལ་ཧ་ལི་པོ་ཐི་ནི་དཔེ་མཚོན་
ལེགས་གྲས་ཤིག་ཡིན་ཏེ། ཁོ་ནི་ཆུང་དུས་ནས་རྫུ་འཕྲུལ་ལ་མངའ་བརྙེས་པའི་ཕ་མ་ཟུང་དང་ཁ་
བྲལ་ནས་རྫུ་འཕྲུལ་ཨེན་ཙམ་ཡང་མི་མཁྱེན་པའི་མ་གཱའི་གམ་ནས་ནར་སོན་ཞིང་། ཕྱིས་སུ་ཁོ་རང་
ཧོ་ཀི་ཝ་ཙིར་ལ་སླེབས་དུས། རྫུ་འཕྲུལ་གྱི་སྐོར་གང་ཡང་མི་ཤེས། དེ་ནས་དེའི་སྐོར་གྱི་གཏམ་རྒྱུད་
པོ་ཏི་ལོངས་པ་བདུན་བྲིས་རྗེས། ཁོས་ད་གཟོད་ཐུན་མོང་མ་ཡིན་པའི་འཇོན་ནུས་ཀྱི་སྟོབས་དང་ཤེས་བྱ་མ་ལུས་ཁོང་དུ་ཆུད།
གཉིས་པ། གྲལ་རིམ་ཐ་དད་དུ་གནས་པའི་མི་ལ་འདྲ་མཚུངས་ཡིན་པའི་འཇོན་ནུས་ལྡན་
མོད་ཀྱང་། ཁོ་རང་སོ་སོའི་རོལ་རྩེད་སྒྲིག་ལམ་མི་འདྲ་བའི་དབང་གིས་ཐ་མའི་མཇུག་འབྲས་
ལའང་གནམ་ས་ལྟ་བུའི་ཁྱད་པར་ཡོད་དེ། དཔེར་ན། དབྱིན་ཇིའི་དབང་སྒྱུར་འོག་ཏུ་ཡོད་པའི་རྒྱ་
གར་དུ། མི་བཞིའི་ཚོང་ལས་འདུ་ཤེས་ཨ་ན་མ་ན་ཡིན་པའི་དབང་དུ་བཏང་ན་ཡང༌། ཁོ་ཚོ་བཞི་པོ་
ལས་གཅིག་ནི་གདོལ་རིགས་དང༌། གཞན་གསུམ་ནི་བྲམ་ཟེ་ཞིག་དང་ཨར་ལེན་གྱི་གནམ་བདག་
ཆོས་ལུགས་ལ་དད་མཁན་ཞིག ཆོས་ལུགས་གསར་པར་དད་མཁན་གྱི་དབྱིན་ཇི་པ་ཡིན་ཚེ། ཁོ་ཚོ་
ཕྱུག་པོ་འགྱུར་བའི་ཚོད་རྩིས་གྲངས་ཀ་སྔར་བཞིན་མི་འདྲ། དཔལ་འབྱོར་གྱི་རོལ་རྩེད་འདིར་དོན་
ལ་སྔ་མོ་ནས་ཁྲིམས་ལུགས་ཀྱི་ཚད་བཀག་དང་མངོན་མེད་ཀྱི་སྒྲིག་སྲོལ་ཞིག་གིས་བཅིངས་ཡོད་
པས་དྲང་བདེན་གྱི་གྲིབ་མ་ཙམ་ཡང་རྩ་བ་ཉིད་ནས་མི་མཐོང་ངོ༌། །
ངན་དགུ་ལུ་གུ་རྒྱུད།
སྤྱི་ཚོགས་ཡོད་དོ་ཅོག་གི་ཤུགས་སུ་རྟོག་བཏགས་ཀྱི་སྒྲིག་སྲོལ་ཡོད་ཀྱང༌། སྒྲིག་སྲོལ་དེ་དག་སོ་
སོ་ཡང་ཐ་དད་དུ་སྣང་བ་དང་། དེས་ན་ཁྱད་པར་འདི་དག་གི་རྒྱུ་རྐྱེན་ཅི་ཡིན་ཞེ་ན། སྲོལ་རྒྱུན་གྱི་རྒྱ་
གར་སྤྱི་ཚོགས་སུ་རིགས་བཞིའི་ལམ་ལུགས་ལ་བརྟེན་ནས་གྲལ་རིམ་དབྱེ་བ་དང༌། ཐུར་ཁེ་ཡིས་ཆོས་
ལུགས་ཐད་ནས་དབྱེ། ཨ་རིས་རིགས་རྒྱུད་ཐད་ནས་དབྱེ། ཡིན་ནའང་ཅིའི་ཕྱིར་འདི་ལྟར་དབྱེ་དགོས་
ཤེ་ན། གྲལ་རིམ་ལམ་ལུགས་ཕལ་མོ་ཆེ་ཆེས་ཐོག་མར་ལོ་རྒྱུས་ཀྱི་སྟེས་དབང་གིས་བྱུང་བ་ཞིག་ཡིན་
ངེས། ཡིན་ཡང་དུས་ཕྱིས་མི་ཁག་ཅིག་ལ་ཕན་ཁེ་བསྐྲུན་རྗེས། དེ་དག་གིས་རྒྱུན་ཆད་མེད་པར་ཞིབ་
རྒྱས་སུ་བཏང་བ་ལ་བརྟེན་ནས་ད་གཟོད་ད་ལྟའི་རྣམ་པར་གྲུབ་པ་རེད།
དཔེར་ན། ཆེད་མཁས་པ་མང་པོ་ཞིག་གིས་རིགས་འདེད་བྱས་པར་གཞིགས་ན། རྒྱ་གར་གྱི་
རིགས་བཞིའི་ལམ་ལུགས་བྱུང་བའི་དུས་ཚོད་ཧ་ལམ་ལོ3000གོང་རོལ་ཡིན་པ་དང་། རྒྱ་གར་གྱི་ཨརྱ་
རིགས་ཀྱིས་རྒྱ་གར་ལ་བཙན་འཛུལ་བྱས་ནས་ས་གནས་དེ་གའི་མི་དམངས་
དབང་དུ་བསྡུས་རྗེས། བཙན་འཛུལ་པ་འདི་དག་གིས་བཙན་རྔམ་ཆེ་བའི་སྤྱི་ཚོགས་ཤིག་བཙུགས།
དེ་དག་ལས་ང་ཚོས་ཤེས་རྟོགས་བྱུང་བ་ནི། ཁོ་ཚོ་རང་ཉིད་ཀྱིས་རིགས་མཐོ་བའི་གོ་གནས(བྲམ་ཟེ་
དང་རྒྱལ་རིགས།) བཟུང་ཞིང་ས་གནས་མི་དམངས་རྣམས་གཡོག་པོ་དང་བྲན་གཡོག་བྱེད་དགོས།
བཙན་འཛུལ་པ་འདི་དག་མི་གྲངས་ཐད་ནས་ས་གནས་དེ་གའི་མིའི་དོ་ཟླར་མི་ཡོང་བས། ཁོ་ཚོས་
རང་གི་དམིགས་བསལ་གྱི་ཁེ་དབང་དང་ཐོབ་ཐང་འཕྲོག་འགྲོ་བར་སེམས་ཁྲལ་བྱས་ཏེ། ཆུ་མ་ཡོང་
གོང་གི་རགས་ལ་ཁོ་ཚོས་མི་རྣམས་སྡེ་ཚན་གཅོད་པའི་རིགས་བཞིར་འབྱེད་པའི་ལམ་ལུགས་བཟོས་
ནས་རང་རང་ལ་ཐོབ་པའི་ལས་སམ་སྤྱི་ཚོགས་སྟེང་གི་བྱེ་བྲག་གི་བྱེད་ནུས་འདོན་དགོས་ཤིང་། སོ་
སོར་ཐ་དད་པའི་ཁྲིམས་ལུགས་ཀྱི་གོ་གནས་དང་དམིགས་བསལ་གྱི་ཁེ་དབང་། འོས་འགན་ཡོད་ལ།
རིགས་དམན་པར་འབྲེལ་འདྲིས་དང་གཉེན་སྒྲིག་མི་བྱེད་ལ། ཐ་ན་མཉམ་དུ་ཟ་མ་བཟའ་བ་ཡང་
བཀག་ཡོད། དེར་མ་ཟད་འདི་མཐའ་དག་ཁྲིམས་ལུགས་ཀྱི་ངོས་ནས་གཏན་འབེབས་བྱས་པ་ལས་
གཞན་ད་དུང་ཆོས་ལུགས་དང་ཆོ་གའི་གྲུབ་ཆ་འགངས་ཆེན་ཞིག་ཏུ་གྱུར།
དབང་སྒྱུར་བ་ཚོས་རིགས་བཞིའི་ལམ་ལུགས་ནི་རྟག་བརྟན་འགྱུར་མེད་ཀྱི་འཇིག་རྟེན་
ཁམས་ཆེན་པོའི་དོན་དངོས་མཚོན་པ་ལས། ལོ་རྒྱུས་འཕེལ་རིམ་ཁྲོད་ཀྱི་སྟེས་དབང་ཞིག་མིན་པར་
སྨྲ། རྒྱ་གར་ཆོས་ལུགས་ཀྱིས “གཙང” དང “དམེ” ནི་འདུ་ཤེས་འཛིན་སྟངས་གལ་ཆེན་གཉིས་
ལ་བརྩིས་ཏེ། སྤྱི་ཚོགས་ཀྱི་གཏོར་གཟུགས་མཆོད་རྟེན་གྱི་རྨང་རྡོ་ལྟ་བུར་བྱེད། རྒྱ་གར་ཆོས་ལུགས་
ལ་དད་གུས་རྣམ་དག་ཡོད་མཁན་ཚོས་རིགས་དམན་པར་འབྲེལ་འདྲིས་བྱས་ན་གྲིབ་ཕོག་པར་
མ་ཟད། རང་ཉིད་ལས་གཞན་སྤྱི་ཚོགས་ཧྲིལ་པོར་གྲིབ་ཕོག་འགྲོ་བར་ཡིད་ཆེས་ཕྱིར། འདི་ལྟར་
གཏན་ནས་བྱ་མི་རུང་ངོ་། །ཡིན་ནའང་བསམ་ཚུལ་འདི་ནི་རྒྱ་གར་ཁོ་ན་ལ་ཡོད་པ་ཞིག་གཏན་
ནས་མིན། ལོ་རྒྱུས་ལ་ཕྱོགས་ཡོངས་ནས་བལྟས་ན། སྤྱི་ཚོགས་ཕལ་མོ་ཆེས་གཙང་དམེ་ཡི་འདུ་ཤེས་
འཛིན་སྟངས་ལ་བརྟེན་ནས་སྤྱི་ཚོགས་དང་ཆབ་སྲིད་ཁྲོད་དུ་དབྱེ་བའམ་རིགས་མང་པོ་དགར་
ཡོད་པར་མ་ཟད། དབང་སྒྱུར་གྲལ་རིམ་སོ་སོས་འདུ་ཤེས་འཛིན་སྟངས་འདི་དག་ལ་བརྟེན་ནས་
རང་ཉིད་ཀྱི་ཁྱད་དབང་སྲུང་ཆེད་ནུས་པ་ཡོད་རྒུ་རྩལ་དུ་སྤྲུགས། མི་དམེ་བཙོག་ལ་སྐྲག་དོན་ནི་
ཡོད་ཚད་དབང་སྒྱུར་གྲལ་རིམ་གྱིས་རྫུན་བཟོ་བྱས་པའི་ལྷ་སྒྲུང་ཁོ་ན་མིན་པར། མིའི་ལྷན་སྐྱེས་ཀྱི་
གཤིས་ནུས་ཁྲོད་དུ། ནད་ཡོད་པའི་དངོས་པོ(དཔེར་ན། ནད་པ་དང་བེམ་པོ། ) མཐོང་ཚེ་རང་
ཤུགས་ཀྱིས་ཤིན་ཏུ་བཙོག་པ་ཡིན་པའི་ཚོར་བ་བསྐྱེད་ཡོང་བས། གལ་ཏེ་བུད་མེད་དང་ཡ་ཧུ་ད་
པ། ཇུ་པི་སའེ་པ་མཚན་མཐུན་འདོད་སྦྱོར་པ། མི་རྒྱུད་ནག་པོ་སོགས་མི་ཚན་གང་
ཞིག་འབུད་འདེད་བྱ་འདོད་ཚེ། ཐབས་ཤེས་མཆོག་ཏུ་གྱུར་པ་ནི་སྐད་གསེང་མཐོན་པོས་དེ་དག་
ལ་ནད་ཡོད་པས་དམེ་བཙོག་བཟོ་སྲིད་ཅེས་བསྒྲག་རྒྱུ་དེའོ། །
རྒྱ་གར་པའི་རིགས་བཞིའི་ལམ་ལུགས་དང་དེར་འབྲེལ་བའི “གཙང་དམེའི” འདུ་ཤེས་རྒྱ་
གར་རིག་གནས་ཀྱི་ཤ་གསེང་རུས་གསེང་དུ་ཐིམས་ཡོད་པས། དེང་དུས་ཀྱི་རྒྱ་གར་པ་རྣམས་ཀྱིས་
རྒྱ་གར་ཨརྱའི་རིགས་ཀྱིས་བཙན་འཛུལ་བྱས་པའི་ལོ་རྒྱུས་སྔ་མོ་ནས་བརྗེད་ཟིན་མོད། རིགས་
བཞིའི་ལམ་ལུགས་ལ་སྔར་བཞིན་ཁས་འཆེ་ལ། ད་དུང་རིགས་དམན་པར་འབྲེལ་བ་བྱས་ན “དམེ་
བཙོག” བཟོ་བར་འདོད། ཡིན་ནའང་རིགས་བཞིའི་ལམ་ལུགས་ཀྱང་འཕོ་འགྱུར་ལས་གཡོལ་ཐབས་
མེད་དེ། རིགས་བཞི་ལ་ཡན་ལག་དབྱེ་བམང་དུ་འཕེལ་ནས “ཅཱ་དྷེ” (jati དོན་
ནི “སྐྱེས་ཁུངས” ཞེས་པའོ། །)མི་འདྲ་བ3000ཡོད། ཡིན་ནའང་རིགས་ཀྱི་མ་ལག་གི་གཞི་རྩའི་རྩ་
དོན་སྔར་བཞིན་གཅིག་མཚུངས་ཡིན་པ་དང༌། མི་རེ་རེ་སྐྱེས་མ་ཐག་ནས་ངེས་གཏན་བྱས་པའི་གྲལ་
རིམ་ཁོ་ནར་གཏོགས། གྲལ་རིམ་ལ་གཏོར་བརླག་བྱས་ཚེ་རང་ཉིད་དམེ་བཙོག་ཏུ་བཟོས་འགྲོ་བར་
མ་ཟད། སྤྱི་ཚོགས་ཀྱང་དམེ་བཙོག་ཏུ་བཟོས་འགྲོ མི་ཞིག་གི་ཅཱ་དྷེ་ཡིས་ཁོའི་ལས་རིགས་དང་བཟའ་
བཏུང༌། སྡོད་གནས་ཐག་གཅོད་པར་མ་ཟད། ད་དུང་ཁོའི་བཟའ་ཟླ་གང་བྱེད་ཀྱང་ཐག་གཅོད་བྱས་
ཡོད། ལར་གཉེན་སྒྲིག་བྱེད་ན་རིགས་གཅིག་པའི་གྲལ་རིམ་ཁོ་ན་ཡིན་དགོས་ཤིང༌། ཁོ་ཚོའི་བུ་བུ་
མོས་ཀྱང་གྲལ་རིམ་དེ་རྐྱང་རྐྱང་རྒྱུན་འཛིན་བྱེད་རྒྱུ་ལས་འོས་མེད།
ལས་རིགས་གསར་པ་དང་མིའི་སྡེ་ཚན་གསར་པ་ཞིག་བྱུང་མ་ཐག ཐོག་མར་ཁོ་ཚོ་རིགས་
གང་ལ་གཏོགས་པ་རྩད་གཅོད་བྱས་རྗེས། ད་གཟོད་རྒྱ་གར་སྤྱི་ཚོགས་ཀྱིས་ངོས་ལེན་བྱེད། གལ་
སྲིད་མིའི་སྡེ་ཚན་ཞིག་རིགས་བཞིའི་གྲལ་རིམ་གང་གི་གྲས་སུ་ཡང་མ་ཚུད་ན། གྲལ་རིམ་དབྱེ་བ་
མངོན་པར་དོད་པའི་སྤྱི་ཚོགས་ཁྲོད་དུ། ཁོ་ཚོ་མི་གྲལ་ནས་ཕུད་ཅིང་མི་འདིའི་རིགས་ལ “གདོལ་
རིགས” ཟེར་ཞིང་། ཁོ་ཚོ་རིགས་གོང་མ་རྣམས་སྡོད་སའི་གྲོང་མཐར་སྡོད་པ་དང་། ཆེས་ཉམ་
ང་བའི་ངང་རིགས་གོང་མའི་གད་སྙིགས་རྒུམ་ནས་འཚོ་བཞིན་ཡོད། ཐ་ན་རིགས་བཞིའི་ཐ་མར་
གནས་པའི་དམངས་རིགས་རྣམས་ཀྱིས་མཐོང་ན་ཡང་གཡོལ་ནས་འགྲོ་ལ། ཁོ་ཚོ་དང་མཉམ་དུ་
ཟས་མི་ཟ་ཞིང་། ལུས་ལ་མི་རེག རིགས་གོང་མར་གཉེན་སྡེབ་པ་ནི་དེ་ལས་དཔེ་མི་སྲིད་པ་ཞིག་
ཡིན་ནོ། །དེང་རབས་ཀྱི་རྒྱ་གར་དུ། དམངས་གཙོ་སྲིད་གཞུང་གིས་ནུས་ཤུགས་ཡོད་རྒུ་བཏོན་ནས་
རིགས་བཞིའི་སྲོལ་ངན་དྲུངས་ནས་འབྱིན་བསམས་ཏེ། རྒྱ་གར་ཆོས་ལུགས་ལ་དད་མཁན་ཚོར་
རིགས་བཞི་ཕན་ཚུན་བར་གཉེན་སྒྲིག་བྱས་ན་ཡང་དམེ་བཙོག་མི་བཟོ་བའི་སྐོར་དྲིལ་བསྒྲགས་
བྱས་དང་བྱེད་མུས་ཡོད་ཀྱང༌། ད་དུང་གཉེན་སྒྲིག་དང་ལས་རིགས་སོགས་གང་ཐད་ནས་རིགས་
བཞིའི་ལམ་ལུགས་ཀྱི་ཤུགས་རྐྱེན་སྔར་བཞིན་རང་སོར་གནས་ཡོད་དོ། །
མེ་གླིང་གི “གཙང་དམེའི” འདུ་ཤེས།
དེང་གི་མེ་གླིང་དུའང་གྲལ་རིམ་ལམ་ལུགས་འདིའི་རིགས་རྒྱུན་མཐུད་ནས་ངན་དགུ་ལུ་གུ་
རྒྱུད་དུ་ཡོད་པ་དང་། དུས་རབས16པ་ནས18པར་ཡོ་རོབ་བཙན་འཛུལ་པས་ཧྥེ་གླིང་ནས་བྲན་
གཡོག་ས་ཡ་འགའ་ཉོས་ཏེ་མེ་གླིང་དུ་ཞིང་བྲན་དང་གཏེར་གཡོག་བྱེད་དུ་བཅུག དེ་ནི་ཡོ་རོབ་དང་
ཨེ་ཤ་ཡ་མ་ཡིན་པར་ཧྥེ་གླིང་ཡིན་པ་ལ་ཁོར་ཡུག་ཐད་ནས་རྒྱུ་རྐྱེན་གསུམ་ཡོད་དེ། དང་པོ། ཧྥེ་གླིང་
དང་མེ་གླིང་གཉིས་ས་ཁད་ཉེ་བས། ཝེ་ཐེ་ནམ་ནས་བྲན་གཡོག་ནང་འདྲེན་བྱེད་པ་ལས་
སེ་ནེ་ཀལ་ནས་ནང་འདྲེན་བྱས་ན་དེ་ལས་ཀྱང་སྟབས་བདེ་ཡིན་ནོ། །
གཉིས་པ། སྐབས་ཐོག་དེར་ཧྥེ་གླིང་དུ་འཐུས་ཚང་ཅན་གྱི་བྲན་གཡོག་ཚོང་ར་གྲུབ( བྲན་
གཡོག་གཙོ་བོ་དབུས་ཤར་ས་ཆར་ནང་འདྲེན་བྱེད་ཀྱིན་ཡོད། )ཡོད་པ་དང༌། ཡོ་རོབ་ཏུ་བྲན་
གཡོག་ཉར་འཇོག་བྱས་པ་ཤིན་ཏུ་མཐོང་དཀོན། དེ་དག་ལས་རྟོགས་ཡོང་བ་ནི། རང་ཉིད་ཀྱིས་
བྲན་གཡོག་ཚོང་ར་ཞིག་བསྐྲུན་པ་ལས་སྔར་ཡོད་ཚོང་ར་ནས་ཉོ་རྒྱུ་སླའོ། །
གསུམ་པ། འདི་ནི་གལ་ཆེ་བའི་གནད་དམ་པ་ཞིག་ཀྱང་ཡིན་ཏེ། སྐབས་ཐོག་དེར་མེ་གླིང་གི་
མི་སེར་སྤེལ་ཡུལ་གྱི་ཞིང་ར་ཕལ་ཆེ་བ་ཧྥུ་ཅི་ཉི་ཡ་དང་ཧའེ་ཏི་པར་ཙིར་
སོགས་ན་ཡོད་པ་དང༌། ས་ཁུལ་དེ་དག་ལ་རྣམ་ཀུན་ཧྥེ་གླིང་ནས་ལྷགས་པའི་འདར་
ནད་དང་ཚ་རྒྱས་སེར་ནད་ཀྱིས་གཙེས་བཞིན་ཡོད། ཧྥེ་གླིང་པ་རྣམས་མི་རབས་ནས་མི་རབས་
བར་འཕེལ་འགྱུར་བྱུང་བའི་དབང་གིས་ནད་རིགས་འདི་དག་ལ་རིམས་འགོག་ནུས་པ་ལྡན་ཞིང༌།
ཡོ་རོབ་པ་རྣམས་དེ་ལས་ལྡོག་སྟེ་ནད་འདི་རིགས་འགོས་མ་ཐག་འཕྲལ་དུ་ཤི་འགྲོདེའི་ཕྱིར་
གལ་སྲིད་ཞིང་རའི་བདག་པོ་གྲུང་པོ་ཞིག་ཡིན་ཚེ། བྲན་གཡོག་དང་བཟོ་པ་མཁོ་དུས་ཧྥེ་གླིང་གི་
མི་གླ་དགོས་པ་ལས་ཡོ་རོབ་ཀྱི་མིན་ནོ། །དགོད་བྲོ་བ་ནི་ཧྥེ་གླིང་པའི་རྒྱུད་རྒྱུའི་ནང་གི་ལེགས་ཆ
(རིམས་འགོག་ནུས་པ།)འདི་ཁོ་ཚོ་སྤྱི་ཚོགས་སྟེང་གནས་བབ་ངན་པར་འགྱུར་བའི་རྒྱུ་རུ་གྱུར་
ཅིང༌། ཁོ་ཚོ་ཡོ་རོབ་པ་རྣམས་ལས་དེ་བས་ཚ་ཁུལ་གྱི་གནམ་གཤིས་ལ་གོམས་སླ་བའི་དབང་གིས་
ཡོ་རོབ་ཀྱི་བདག་པོ་ཚོས་རྡོག་བརྫིས་གཏོང་སའི་བྲན་གཡོག་ཏུ་གྱུར། དེར་བརྟེན་ཁོར་ཡུག་གི་རྒྱུ་
འདི་དག་ལ་རྐྱེན་བྱས་ནས་མེ་གླིང་སྤྱི་ཚོགས་གསར་པའི་ཁྲོད་རིགས་རྒྱུད་གྲལ་རིམ་ཡན་གར་བ་
ཞིག་བྱུང་བ་ནི། ཡོ་རོབ་ཀྱི་མི་རྒྱུད་དཀར་པོའི་དབང་སྒྱུར་གྲལ་རིམ་དང་ཧྥེ་གླིང་གི་མི་རྒྱུད་ནག་པོའི་བྲན་གཡོག་གྲལ་རིམ་གཉིས་སོ། །
མི་སུ་དང་གང་གིས་ཁོ་ཚོས་རིགས་རྒྱུད་ཅིག་གམ་སྐྱེས་ཁུངས་དམན་པའི་མི་ཞིག་བྲན་དུ་
བཀོལ་དོན་ནི་དཔལ་འབྱོར་ཁེ་ཕན་ཁོ་ནའི་ཆེད་དུ་ཡིན་པར་ཁས་ལེན་མི་སྲིད། དེ་ཡང་རྒྱ་གར་
དབང་དུ་སྡུད་མཁན་གྱི་ཨརྱའི་མི་རྣམས་དང་འདྲ་བར། ཡོ་རོབ་ཀྱི་མི་རྒྱུད་དཀར་པོ་རྣམས་ཀྱིས་
ཀྱང་རང་ཉིད་མེ་གླིང་པ་ཚོའི་མིག་ལམ་དུ་ཕྱུག་བདག་ཁོ་ན་ཙམ་མིན་པར། དད་སེམས་དང་དྲང་
བདེན། དངོས་ཡོད་སྣང་བརྙན་གྱི་འཐུས་ཚབ་ཅིག་ཡིན་པར་འདོད། སྐབས་འདིར་ཆོས་ལུགས་
དང་ཚན་རིག་གི་ལྷ་སྒྲུང་དག་ཁག་དཀྲི་ས་རུ་བྱ་དགོས་ཤིང༌། ལྷའི་རིག་པ་བ་ཚོས་ཧྥེ་གླིང་པ་
རྣམས་ནི་ནོ་ཡའི་བུ་ཧམ་གྱི་བུ་རབས་ཚ་རྒྱུད་ཡིན་ཞིང་། གནའ་དུས་སུ་ནོ་ཡས་དམོད་
བོར་བས་ཧམ་གྱི་རྒྱུད་པ་རྣམས་ཕུ་ནུ་གཞན་དག་གི་བྲན་གཡོག་ཡིན་པར་སྨྲ། སྐྱེ་དངོས་རིག་པ་
བ་ཚོས་མི་ནག་རྣམས་རིག་པ་རྟུལ་ཞིང་ཀུན་སྤྱོད་འདུ་ཤེས་འཕེལ་ཚུལ་ཡང་ཞན་པར་བསྒྲགས།
སྨན་པས་མི་ནག་སྡོད་སའི་ཁོར་ཡུག་ཤིན་ཏུ་བཙོག་ཕྱིར་ནད་ཡམས་འགོས་འགྲོ་ལ། མདོར་ན་
འབག་བཙོག་གི་འབྱུང་ཁུངས་ཡིན་པར་བསྒྲགས།
ལྷ་སྒྲུང་འདི་དག་གིས་མེ་གླིང་གི་རིག་གནས་ལ་ཤུགས་རྐྱེན་ཐེབས་པ་དང་ཆབས་ཅིག ནུབ་
ཕྱོགས་པའི་རིག་གནས་སྤྱི་ལ་ཡང་ཤུགས་རྐྱེན་ཐེབས། ད་ལྟ་སྐབས་ཐོག་དེའི་བྲན་གཡོག་ཉར་བའི་
ཆ་རྐྱེན་སྔ་མོ་ནས་ཡལ་མོད། གཏམ་རྒྱུད་དེ་དག་སྔར་བཞིན་ལུས་ཀྱི་གྲིབ་མ་ནང་བཞིན་ཡལ་མེད་
དུ་གནས་ཡོད། དུས་རབས19པའི་སྟོད་ཙམ་ལ། དབྱིན་ཇིས་བྲན་གཡོག་ཉར་ན་ཁྲིམས་འགལ་ཡིན་
ཚུལ་བསྒྲགས་པས། ནུབ་ཕྱོགས་རྒྱ་མཚོ་ཆེན་པོའི་བྲན་གཡོག་ཉོ་ཚོང་མཚམས་བཞག་ཅིང༌། ཕྱིས་
ཀྱི་ལོ་ངོ་བཅུ་ཕྲག་གི་ནང་ཚུན་དུ་རིམ་གྱིས་བྲན་གཡོག་མེ་གླིང་ནས་ཕྱིར་བསྐྲད། གླེང་རིན་ཡོད་པ་
ཞིག་ལ། འདི་ནི་ལོ་རྒྱུས་སུ་ཆེས་ཐོག་མར་བྲན་གཡོག་སྤྱི་ཚོགས་ཀྱིས་རང་འགུལ་སྒོས་བྲན་གཡོག་
ལམ་ལུགས་མེད་པར་བཟོས་པ་རེད། ཡིན་ནའང་བྲན་གཡོག་ཚོ་ལ་རང་དབང་ཐོབ་ཟིན་ན་ཡང་།
འདས་པའི་བྲན་གཡོག་ཉར་ཆེད་རྟོག་བཟོ་བྱས་པའི་རིགས་རྒྱུད་ཀྱི་ལྷ་སྒྲུང་དེ་དག་ད་དུང་སྔར་
བཞིན་གནས་ཡོད་པ་དང༌། རིགས་རྒྱུད་ལ་མཐོང་ཆུང་བྱེད་པའི་ཁྲིམས་ལུགས་དང་ཡང་ན་སྤྱི་
ཚོགས་ཀྱི་ཡུལ་སྲོལ་གང་ཡིན་རུང༌། ཚང་མས་རིགས་རྒྱུད་ཐ་དད་དུ་དབྱེ་བའི་རྣམ་པ་སྔར་བཞིན་གནས་ཡོད་དོ། །
དེར་བརྟེན། འདི་མཐའ་དག་ནི་རང་ཉིད་ཤུགས་ཆེར་གཏོང་བའི་རྒྱུ་འབྲས་ཀྱི་འཁོར་ལོ་
ཞིག་སྟེ། ངན་དགུ་ལུ་གུ་རྒྱུད་དུ་བསྟར་བར་གྱུར་ཡོད་དེ། ཨ་རིའི་ལྷོ་བྱང་ནང་འཁྲུག་སྐབས་ཀྱི་ཧྥུ་
རོ་མོའི་ལྷོ་ཕྱོགས་ལྟ་བུ། ཨ་རིས་སྤྱི་ལོ1865ལོར་རྩ་ཁྲིམས་ཀྱི་དོན་ཚན་བཅུ་
གསུམ་པ་དང་བཅུ་བཞི་པར་དག་བཅོས་འཆར་ཟིན་བརྒྱུད། སྔ་མས་བྲན་གཡོག་ཉར་མི་ཆོག་པར་
གཏན་འགོག་བྱས་ཤིང་། ཕྱི་མས་ཁ་གསལ་སྒོས་རིགས་རྒྱུད་ལ་ཁག་བཞག་ནས་སྤྱི་དམངས་ཀྱི་ཁེ་
དབང་དང་བཅའ་ཁྲིམས་ཀྱིས་སྲུང་སྐྱོང་བྱེད་པའི་ཁེ་དབང་འཕྲོག་ལེན་བྱས་མི་ཆོག་པ་གཏན་
འབེབས་བྱས། ཡིན་ནའང་དུས་རབས་གཉིས་རིང་ལ་བྲན་དུ་བཀོལ་བའི་དབང་གིས་མི་ནག་ཕལ་
ཆེ་བའི་ཁྱིམ་ཚང་གི་དཔལ་འབྱོར་གནས་ཚུལ་དང་སློབ་གསོ་ཐོབ་ཚད་མི་རྒྱུད་དཀར་པོའི་ཟླ་ལ་
ཡོང་ཐབས་བྲལ། དེར་བརྟེན་མི་ནག་ཅིག་སྤྱི་ལོ1865ལོར་ཨ་རིའི་ལྷོ་ཕྱོགས་ཀྱི་ཡ་ར་པ་མའི་མངའ་
སྡེ་རུ་སྐྱེས་ན་ཡང་ཁོར་སློབ་གསོ་བཟང་པོ་དང་གླ་ཕོགས་མཐོན་པོ་རེག་པའི་
གོ་སྐབས་སྔར་བཞིན་ཁྱིམ་མཚེས་ཀྱི་མི་རྒྱུད་དཀར་པོ་འདྲ་བ་ཞིག་ཡོད་མི་སྲིད། ཕྱིས་སུ་དུས་
རབས19པའི་ལོ་རབས80ནས90ནང་དུ་ཁོར་བུ་ཕྲུག་སྐྱེས་ན་ཡང་། ད་དུང་སྔར་བཞིན་ཁྱིམ་ཚང་
དབུལ་ཞིང་སློབ་གསོ་ཐོབ་ཐབས་བྲལ་བའི་གནད་དོན་ལྷགས་ངེས།
མི་རྒྱུད་ནག་པོ་ཚོར་འཕྲད་པའི་གནད་དོན་ནི་དཔལ་འབྱོར་ཁོ་ནའི་ཐད་ནས་ཉམས་དམའ་
བ་ཙམ་མིན། གང་ལྟར་ཡ་ར་པ་མའི་མངའ་སྡེར་དབུལ་པོ་ནི་མི་རྒྱུད་ནག་པོ་གཅིག་པུ་མིན་
པར། མི་རྒྱུད་དཀར་པོའི་ཁྲོད་དུའང་མང་པོ་ཡོད་པ་དང༌། མི་རྒྱུད་དཀར་པོ་ཡོད་དོ་ཅོག་འབྱོར་
པ་ཅན་གྱི་ཞིང་རའི་བདག་པོ་ཡང་མིན། སྐབས་དེར་བཟོ་ལས་གསར་བརྗེ་དང་ཡུལ་མི་གནས་
སྤོའི་ཚ་རླབས་ཀྱི་སྐུལ་འདེད་དབང་གིས་ཨ་རི་ནི་སྐོར་སྐྱོད་ཆེས་སྐྱེན་པའི་སྤྱི་ཚོགས་ཤིག་ཡིན་པ་
དང༌། དེ་རིང་དབུལ་ཞིང་ཕོངས་ན་ཡང་ག་ས་གང་དུ་འཕྲལ་མ་ཉིད་དུ་འབྱོར་པ་རྙེད་པའི་གོ་
སྐབས་མང་པོ་ཡོད། འདི་ལྟར་བཤད་ན། གལ་ཏེ་མི་ནག་ཚོར་དཔལ་འབྱོར་གྱི་གནད་དོན་ཁོ་ན་མ་
གཏོགས་མེད་ཚེ། མི་རྒྱུད་གཞན་པར་གཉེན་སྒྲིག་སོགས་ཀྱི་ཐབས་ལམ་བརྒྱུད་ན། འཕྲལ་དུ་རིགས་རྒྱུད་ཀྱི་འགལ་བ་མེད་པར་གྱུར་འགྲོ་བ་རེད།
ཡིན་ནའང་དོན་དངོས་ནི་དེ་འདྲ་ཞིག་གཏན་ནས་མ་ཡིན་ཏེ། སྤྱི་ལོ1865ལོར་མི་རྒྱུད་
དཀར་པོ་ཚོས་མི་རྒྱུད་ནག་པོ་ཚོ་བླུན་ཞིང་སྒྱིད་ལུག་ཆེ་ལ། དྲག་ཤུགས་དང་བག་མེད་རྣམ་
གཡེང་ཆེ་བར་མ་ཟད། སོ་སོའི་གཙང་སྦྲ་ལ་ཡང་དེ་འདྲའི་དང་དོད་མི་བྱེད་ཅེས་བསྒྲགས་པ་ལ་
ཡིད་ཆེས་ཏེ། མཐར་མི་ནག་རྣམས་དྲག་སྤྱོད་དང་རྐུན་ཇག བཙན་གཡེམ། ནད་ཡམས་བཅས་ཀྱི་
ཚབ་ཚིག་ཏུ་གྱུར། མདོར་དྲིལ་ན་ཁོ་ཚོ་ནི་མི་གཙང་བའི་འབྱུང་ཁུངས་རེད་ཟེར། དེ་ནས་མི་ནག་
ཅིག་ལ་སྤྱི་ལོ1865སྟབས་ལེགས་ནས་ཡ་ར་པ་མར་སློབ་གསོ་ལེགས་པོ་མྱོང་བའི་སྐལ་པ་ལྡན་
རུང༌། དངུལ་ཁང་སོགས་ཀུན་གྱིས་གོང་བཀུར་ཐོབ་པའི་ལས་གནས་རེག་པའི་གོ་སྐབས་སྔར་
བཞིན་མི་རྒྱུད་དཀར་པོའི་ཟླ་ལ་མི་ཡོང༌། དེར་བརྟེན་མི་ནག་ཅེས་པ་ནི་མཚོན་རྟགས་ལྟ་བུར་
གྱུར་ཏེ། མི་རྣམས་ཀྱི་སྣང་ངོར་ཁོ་ཚོ་ནི་ལྷན་སྐྱེས་ཀྱིས་ཕྱི་ཐག་ཐུང་ཞིང་སྒྱིད་ལུག་ཆེ་བར་མ་ཟད། བླུན་པོ་ཡིན་པར་སྙམ།
ཁྱོད་ཀྱི་བསམ་པར་མི་རྣམས་ཀྱིས་ག་ལེར་རྟགས་ཐེམ་འདི་དག་རྟོག་བཟོ་ལས་བྱུང་བ་ལས་
དོན་དངོས་མིན་པ་རྟོགས་རྗེས། མི་འགྱངས་པར་མི་ནག་ཚོས་རང་ཉིད་ཀྱང་མི་རྒྱུད་དཀར་པོ་ཚོ་
དང་འདྲ་བར་ལས་ལ་འཇོན་ཞིང་ཁྲིམས་བརྩི་བ། གཙང་སྦྲ་ལེགས་པ་ཞིག་ཡིན་པར་བདེན་དཔང་
བྱེད་སྲིད་པར་སྙམ་མོད། གནས་ཚུལ་དེ་ལས་ལྡོག་སྟེ། རིམ་གྱིས་ཉི་མ་རེ་རེ་བཞིན་ཕར་འདས་པ་
དང་བསྟུན་ནས་ཕྱོགས་ལྷུང་གི་ལྟ་ཚུལ་འདི་དག་སྔར་བས་ཇེ་ཟབ་ཏུ་གྱུར་ཏེ་ལས་ཀ་ཡག་ཤོས་མ་
ལུས་པ་མི་རྒྱུད་དཀར་པོ་ཚོའི་ལག་ཏུ་ཡོད་ཕྱིར། མི་རྣམས་ཀྱིས་སྔར་བཞིན་མི་ནག་རྣམས་གཞན་
ལས་དམན་པར་འཛིན་པ་ལ་ཡིད་ཆེས་ངེས། དེར་བརྟེན་སྤྱིར་བཏང་གི་མི་རྒྱུད་དཀར་པོ་ཞིག་
གིས་ཀྱང་། “ཁྱོད་ཀྱིས་ལྟོས་དང་། མི་རྒྱུད་ནག་པོ་རྣམས་ལ་རང་དབང་ཐོབ་ནས་ཡུན་རིང་འགོར་
ནའང༌། དགེ་རྒན་ཆེན་མོ་དང་ཁྲིམས་རྩོད་པ། སྨན་པ། ཐ་ན་དངུལ་ཁང་གི་དངུལ་གཉེར་པའི་
ཁྲོད་དུ་མི་ནག་མི་གཅིག་ཀྱང་མི་འདུག འདི་ལས་ང་ཚོས་མི་ནག་ལ་རིག་པ་དང་བརྩོན་པ་མེད་
པ་རྟོགས་ཐུབ་པ་མིན་ནམ་” ཞེས་བཤད་སྲིད། དེའི་ཕྱིར་མི་ནག་རྣམས་ངན་དགུའི་ཟོ་ཆུན་འཁྱུད་
མོ་འདི་ལས་ཐར་ཐབས་མེད་པར་ལུས་ཏེ་གོང་དཀར་གྱི་སྡེ་ཡི་ལས་གནས་རེག་མི་
ཐུབ། རྒྱུ་མཚན་ནི་མི་གཞན་གྱིས་ཁོ་ཚོ་གླེན་པ་ཡིན་པར་འདོད་པ་དང༌། གླེན་པ་ཡིན་པའི་བདེན་
དཔང་ནི་གོང་དཀར་གྱི་སྡེ་རུ་མི་ནག་དཀོན་པས་སོ། །
ངན་དགུ་ལུ་གུ་རྒྱུད་འདི་མཚམས་འདི་ནས་ཆད་འགྲོ་བ་ཞིག་མིན་ཏེ། མི་ནག་གི་སྟོབས་
ཤུགས་ཆེར་འགྲོ་བ་ལ་ངོ་རྒོལ་བྱེད་ཆེད། མཐར “མི་ནག་ལ་དམའ་འབེབས་བྱེད་པའི་ཁྲིམས”
སོགས་ཁྲིམས་སྲོལ་སྣ་ཚོགས་བཟོས་ཤིང་། དོན་ལ་རིགས་རྒྱུད་གྲལ་རིམ་ལམ་
ལུགས་སྲུང་སྐྱོང་བྱེད་ཆེད་རེད། ཁོ་ཚོས་མི་ནག་གིས་འདེམས་ཤོག་འཕེན་མི་ཆོག་པ་དང་། མི་རྒྱུད་
དཀར་པོའི་སློབ་གྲྭར་སོང་མི་ཆོག་པ། མི་རྒྱུད་དཀར་པོའི་ཚོང་ཁང་ནས་ཅ་ལག་ཉོས་མི་ཆོག་པ།
མི་རྒྱུད་དཀར་པོའི་ཟ་ཁང་ནས་ཟ་མ་ཟ་མི་ཆོག་པ། མི་རྒྱུད་དཀར་པོའི་མགྲོན་ཁང་དུ་ཞག་སྡོད་
བྱས་མི་ཆོག་པ་སོགས་གཏན་འབེབས་བྱས། འདི་ཚང་མའི་རྒྱུ་མཚན་ནི་མི་ནག་བཙོག་པ་དང་
སྒྱིད་ལུག ཀུན་སྤྱོད་མི་ལེགས་པས། ཅིས་ཀྱང་དེ་ལྟར་དབྱེ་ན་ད་གཟོད་མི་རྒྱུད་དཀར་པོའི་རིགས་
ལ་སྲུང་སྐྱོང་གང་ལེགས་ཐུབ་པར་སྙམ་གྱིན་ཡོད། དུས་མཚུངས་སུ་མི་རྒྱུད་དཀར་པོའི་རིགས་
རྣམས་ནད་ཡམས་ལ་སྐྲག་པའི་དབང་གིས་མི་ནག་གི་མགྲོན་ཁང་དང་ཟ་ཁང་ནང་དུ་མི་འགྲོ།
ཁོ་ཚོས་རང་གི་ཕྲུ་གུ་བརྙས་བཅོས་དང་ལོག་ལམ་དུ་ཁྲིད་པར་དོགས་པས་མི་ནག་གི་སློབ་གྲྭའི་
ནང་དུ་མི་སྐྱེལ། ཁོ་ཚོས་མི་ནག་ནི་བླུན་རྨོངས་ཡིན་ཞིང་ཀུན་སྤྱོད་འདུ་ཤེས་ཀྱང་མེད་པས། མི་
ནག་ལ་འདེམས་བསྐོའི་ཁྲོད་དུ་འདེམས་ཤོག་འཕེན་དུ་འཇུག་མི་འདོད། ལྷག་པར་དུ་སེམས་ཁྲལ་
འདི་དག་ལ་ད་དུང་ཚན་རིག་ཞིབ་འཇུག་གི “ར་སྤྲོད” རྒྱབ་རྟེན་དུ་བཅོལ་ཡོད་དེ། ཞིབ་འཇུག་
ལས “ར་སྤྲོད” བྱུང་བ་ལྟར་ན། མི་ནག་གི་ཆ་སྙོམས་ཡོན་ཚད་དངོས་གནས་ཅུང་དམའ་མོ་ཡིན་
ལ། ནད་ཡམས་སྣ་ཚོགས་འགོས་ཚད་ཅུང་མཐོ་བར་མ་ཟད། ཉེས་གསོག་འབོར་ཚད་ཀྱང་མི་རྒྱུད་
དཀར་པོ་ལས་མཐོ་བར་སྨྲ། ཡིན་ནའང་ཞིབ་འཇུག་ལས “དོན་དངོས” འདི་དག་གི་འབྱུང་རྐྱེན་
ནི་མི་ནག་ལ་མཐོང་ཆུང་བྱས་པའི་མཇུག་འབྲས་ཡིན་པ་སྣང་མེད་དུ་བསྐྱུར་འདུག
དུས་རབས20པའི་དུས་དཀྱིལ་དུ། ཨ་རིའི་ལྷོ་ཕྱོགས་ཀྱི་མངའ་སྡེ་སོ་སོས་རིགས་རྒྱུད་ཁ་ཕྲལ་
གཏོང་བའི་སྣང་ཚུལ་དུས་རབས19པའི་དུས་སྨད་ལས་ཀྱང་ཚབས་ཆེན་དུ་གྱུར། སྤྱི་ལོ1958ལོར་
མིང་ལ་ཁོ་ལེ་ནོན་ཅིན་ཟེར་བའི་མི་ནག་ཅིག་གིས་མའེ་སི་སུ་པེར་
སློབ་ཆེན་དུ་འགྲོ་བའི་རེ་འདུན་ཞུས་པས། ཁོ་བཙན་ཐབས་ཀྱིས་སྨྱོ་ནད་སྨན་ཁང་དུ་
བཀག་ཉར་བྱས་ཏེ་སྨན་བཅོས་བྱས། སྐབས་དེའི་ཁྲིམས་དཔོན་གྱིས་མི་ནག་ཅིག་སྨྱོས་པ་མིན་ན་
རང་ཉིད་མའེ་སི་སུ་པེར་སློབ་ཆེན་དུ་འགྲོ་ཐུབ་མི་འདོད་པར་སྙམ་མོ། །
སྐབས་དེའི་ཨ་རིའི་ལྷོ་ཕྱོགས་ཀྱི་མི་རྣམས(བྱང་ཕྱོགས་ཀྱི་མི་མང་པོ་ཞིག )ལ་མཚོན་ན། མི་
ནག་གི་སྐྱེས་པ་དང་མི་རྒྱུད་དཀར་པོའི་བུད་མེད་གཉིས་ལུས་འབྲེལ་བྱུང་བའམ་གཉེན་སྒྲིག་བྱེད་
པ་ནི་དངོས་གནས་དང་ལེན་བྱེད་མི་བཏུབ་པའི་དོན་དག་ཚབས་ཆེན་ཞིག་ཡིན་ཞིང་། རིགས་
རྒྱུད་ལས་བརྒལ་བའི་ལུས་འབྲེལ་ནི་འཛེམ་བྱ་ཡོད་དོ་ཅོག་གི་དང་པོར་བགྲངས་པ་དང༌། གལ་
སྲིད་འདི་འདྲའི་བྱ་སྤྱོད་དམ་ཐ་ན་དོགས་པ་ཙམ་ཡོད་ཚེ། འདྲི་གཅོད་གང་ཡང་མི་དགོས་པར་
འཕྲལ་དུ་སྒེར་གྱིས་ཉེས་ཆད་བཅད་ཆོག སྐབས་ཐོག་དེར་མི་རྒྱུད་དཀར་པོ་མཆོག་ཏུ་འཛིན་པའི་
གསང་བའི་ཚོགས་པ “Kགསུམ་ཏང”གིས་འབྲེལ་ཡོད་ཀྱི་མི་གསོད་ཁྲག་སྦྱོར་གྱི་
དོན་རྐྱེན་གང་མང་བཟོས་ཡོད། དེས་ན་གཙང་དམེ་སྲུང་སྐྱོང་བྱེད་པའི་གནད་དོན་འདིར་མཚོན་
ན། ཁོ་ཚོའི་སྐྱོན་ཆ་ནི་རྒྱ་གར་གྱི་བྲམ་ཟེ་དང་བསྡུར་ན་ལྷག་ཏུ་མཐོང་སླའོ། །
དུས་ཚོད་རེ་རེ་བཞིན་ཕར་འདས་པ་དང་བསྟུན་ནས་རིགས་རྒྱུད་རིང་ལུགས་ད་དུང་རིག་
གནས་ཁྱབ་ཁོངས་སུ་ཁྱབ་ཡོད་དེ། དཔེར་ན། ཨ་རིའི་མཛེས་དཔྱོད་ལྟ་བ་ནི། མི་རྒྱུད་དཀར་པོའི་
མཛེས་སྡུག་ཚད་མར་འཛིན་ལ། མི་རྒྱུད་དཀར་པོའི་ཁྱད་ཆོས་མཛེས་པའི་གཞི་འཛིན་ས་རུ་བྱེད་
པ་དང༌། དེ་ནི་སྐྱ་མདོག་གི་ཤ་མདངས་དང་གསེར་མདོག་གི་སྐྲ་ལོ། ཆུང་ཞིང་གཟེངས་མཐོ་བའི་
སྣ་བ་སོགས་ཡིན་ལ། དེ་བཞིན་དུ་མི་ནག་གི་དཔེ་མཚོན་ལྡན་པའི་ཁྱད་ཆོས་ཏེ། ཆེས་ནག་པའི་ཤ་
མདངས་དང་ནག་ཅིང་ཟིང་ཟིང་དུ་ཡོད་པའི་སྐྲ་ལོ། སྣ་ལེབ་མོ་སོགས་ནི་མི་སྡུག་པར་བརྩི། ཕྱོགས་
ལྷུང་གི་ལྟ་བ་འདི་དག་མ་གཞི་ནས་རྟོག་བཟོ་ཡིན་པའི་གྲལ་རིམ་འདུ་ཤེས་འདི་སྔར་ལས་མིའི་
འདུ་ཤེས་ཁྲོད་དུ་ཐིམ་སྟེ་ཡལ་མེད་དུ་གནས་སྲིད་པ་རེད།
འདི་འདྲའི་ངན་དགུ་ལུ་གུ་རྒྱུད་ཀྱི་སྣང་ཚུལ་ད་དུང་ལོ་ངོ་བརྒྱ་ཕྲག་དང་སྟོང་ཕྲག་དུ་མར་
གནས་སྲིད་ཅིང་། མ་གཞི་སྟེས་དབང་གི་ལོ་རྒྱུས་དོན་རྐྱེན་ལས་གྲུབ་པའི་གྲལ་རིམ་ལམ་ལུགས་
ཤིག་བརྟན་ཅིང་གཡོ་བ་མེད་པར་གྱུར། རིམ་གྱིས་དྲང་བདེན་དང་དྲང་གཞག་བྲལ་བའི་མཐོང་
ཆུང་སྔར་ལས་ཇེ་སྡུག་ཏུ་གཏོང་བ་མ་གཏོགས་ལེགས་བཅོས་བྱེད་ཀྱིན་མེད། ཕྱུག་པོ་ཇེ་ཕྱུག་དང་
དབུལ་པོ་དེ་ལས་ཀྱང་དབུལ་ཕོངས་སུ་གྱུར། སློབ་གསོ་བཟང་པོ་ཐོབ་པ་རྣམས་ལ་མུ་མཐུད་ནས་
སློབ་གསོ་བཟང་པོ་ཐོབ་ཅིང༌། བླུན་རྨོངས་ཡིན་པ་རྣམས་ལ་སློབ་གསོ་བཟང་པོ་ཐོབ་པའི་གོ་
སྐབས་མ་ལྡན་པས་དེ་ལས་ཀྱང་བླུན་རྨོངས་སུ་གྱུར། འདས་པའི་ལོ་རྒྱུས་ཁྲོད་ཀྱི་གནོད་འཚེ་མྱོང་
མཁན་ཚོར་སླར་ཡང་གནོད་འཚེ་ཕོག་སྲིད་ལ། འདས་པའི་ལོ་རྒྱུས་ཁྲོད་ཀྱི་ཁྱད་དབང་ལོངས་སུ་
སྤྱོད་མཁན་ཚོའི་ཁྱད་དབང་སྔར་བཞིན་གནས་སྲིད།
སྤྱི་ཚོགས་ཀྱི་ཆབ་སྲིད་གྲལ་རིམ་ལམ་ལུགས་ཕལ་མོ་ཆེར་གཏན་ཚིགས་སམ་སྐྱེ་དངོས་
རིག་པའི་ཐད་ནས་གཞི་འཛིན་ས་གང་ཡང་མེད་མོད། དེ་ནི་ལོ་རྒྱུས་ཀྱི་སྟེས་དབང་གི་དོན་རྐྱེན་
ཞིག་བརྒྱུད་དེ་བྱུང་ལ། རྟོག་བཟོ་བྱས་པའི་གཏམ་རྒྱུད་ཀྱིས་ཇེ་ལེགས་ཇེ་རྒྱས་སུ་བཏང་བ་ཙམ་
མོ། །འདི་ནི་ལོ་རྒྱུས་ལ་ཞིབ་འཇུག་བྱེད་རིན་ཡོད་པའི་གནད་ཅིག་ཀྱང་ཡིན། གལ་སྲིད་མི་ནག་
དང་མི་དཀར། ཡང་ན་བྲམ་ཟེ་དང་དམངས་རིགས་ཀྱི་ཁྱད་པར་ལ་སྐྱེ་དངོས་རིག་པའི་དོན་
དངོས་ཀྱི་གཞི་འཛིན་ས་ཡོད་ཚེ། (དཔེར་ན། བྲམ་ཟེའི་ཀླད་པའི་བྱེད་ནུས་དམངས་རིགས་ཀྱི་
ཀླད་པ་ལས་ལྷག་པ།)སྐྱེ་དངོས་རིག་པ་ཁོ་ནས་ཀྱང་མིའི་རིགས་སྤྱི་ཚོགས་ཀྱི་བྱ་སྤྱོད་སྣ་ཚོགས་
ལ་ཞིབ་འཇུག་བྱས་ཆོག ཡིན་ནའང་དོན་དངོས་ལས་ར་སྤྲོད་བྱུང་བ་ལྟར་ན། ཤེས་མིའི་རིགས་ཚོ་
སོ་སོའི་བར་དུ་སྐྱེ་དངོས་རིག་པའི་ཐད་ནས་ཁྱད་པར་ཤིན་ཏུ་ཕྲ་མོ་ལས་མེད་སྟབས་སྣང་མེད་དུ་
བསྐྱུར་རུང༌། དེར་བརྟེན་སྐྱེ་དངོས་རིག་པ་ཁོ་ནས་རྒྱ་གར་གྱི་སྤྱི་ཚོགས་དང་ཨ་རིའི་སྤྱི་ཚོགས་ཀྱི་
རིགས་རྒྱུད་སོ་སོའི་བར་དུ་འདི་འདྲའི་རྙོག་འཛིང་ལྡན་པར་འགྲེལ་བཤད་བྱེད་ཐབས་བྲལ། དེས་
ན་སྣང་ཚུལ་འདི་དག་ཤེས་འདོད་ན། ང་ཚོས་དོན་རྐྱེན་དངོས་དང་ཁོར་ཡུག དབང་ཆའི་འབྲེལ་
བ་བཅས་ལ་བརྟེན་ནས་ཞིབ་འཇུག་བགྱིས་ཚེ། མི་རྣམས་ཀྱིས་ཇི་འདྲ་བྱས་ནས་རྫུན་བཟོ་བྱས་པའི་
ཀུན་རྟོག་དག་གདུག་རྩུབ(ད་དུང་དེ་ལས་ངོ་མ་ཞིག་ག་ལ་ཡོད།)ཀྱི་སྤྱི་ཚོགས་སྒྲིག་གཞིར་གྱུར་པ་མཐོང་ནུས་སོ། །
ཁོ་དང་ཁོ་མོ།
སྤྱི་ཚོགས་མི་འདྲ་བའི་དབང་གིས་རྟོག་བཏགས་ཀྱི་གྲལ་རིམ་ལམ་ལུགས་ཀྱང་མི་འདྲ་སྟེ།
དཔེར་ན། དེང་གི་ཨ་རི་པ་ཚོས་རིགས་རྒྱུད་ལ་དོ་སྣང་ཆེན་པོ་བྱེད་སྲིད་མོད། མུའུ་སི་ལིན་རྣམས་
ལ་མཚོན་ན་དེ་འདྲའི་གལ་ཆེར་མི་འཛིན། དུས་རབས་བར་མའི་རྒྱ་གར་ལ་མཚོན་ན་རིགས་རྒྱུད་
ནི་ཤི་གསོན་ལ་འབྲེལ་བའི་གནད་དོན་ཞིག་ཡིན་ལ། དེང་གི་ཡོ་རོབ་པ་ཚོར་སྣང་ཏོག་སྤུ་ཙམ་
ཡང་མེད། ཡིན་ནའང་གྲལ་རིམ་ལམ་ལུགས་ཤིག་ནི་རྟོགས་ཟིན་པའི་མིའི་རིགས་སྤྱི་ཚོགས་ཁྲོད་དུ་
གལ་ཆེན་ནང་གི་འགངས་ཆེན་དུ་གྱུར་ཡོད་དེ། དེ་ནི་རྟེན་གྱི་དབྱེ་བའི་གྲལ་རིམ་ཡིན་ནོ། ། འཛམ་
གླིང་གི་ཡུལ་གྲུ་སོ་སོས་མིར་ཕོ་མོ་གཉིས་སུ་དབྱེ་ཞིང༌། ཉུང་མཐར་ཡང་ཞིང་ལས་གསར་བརྗེའི་
ས་ནས་བཟུང་སྟེ། འཛམ་གླིང་གི་ཡུལ་ལུང་ཕལ་ཆེ་བ་ནས་ཁེ་བཟང་ཐམས་ཅད་སྐྱེས་པ་ཚོར་འཐོབ་ཀྱིན་ཡོད།
རུས་བརྐོས་ཡི་གེའི་ལོ་རྒྱུས་ནི་སྤྱི་ལོ་སྔོན་གྱི1200ཡར་སྔོན་ལ་འདེད་ཐུབ་ཅིང་། དེ་ནི་ཀྲུང་གོ་
རུ་མིག་སྔར་ལོ་རྒྱུས་ཆེས་རིང་བའི་གནའ་བོའི་ཡི་གེ་འཐུས་ཚང་ཞིག་ཡིན་ཞིང༌། ཡ་ཐོག་གི་དུས་
སུ་མོ་འདེབས་བྱེད་དུ་སྤྱོད་ཀྱིན་ཡོད། དེའི་ཁྲོད་ཀྱི་རུས་བརྐོས་མོ་ཡིག་ཅིག་ནི་འདི་ལྟ་སྟེ། “ཧྲང་
ཝང་ཝུའུ་ཏིང་གི་བཙུན་མོ་གྷུ་ཧའོ་མངལ་གྲོལ་ལ་ཉེ་བས། ལེགས་ཉེས་
དྲིས་པ་ན།” ལན་ནི། “མེ་ཉིན་གྲོལ་ན་ལེགས། གལ་སྲིད་ལྕགས་ཉིན་གྲོལ་
ན་ཤིན་ཏུ་ལེགས” ཞེས་འདུག ཡིན་ནའང་མོ་ཡིག་གི་མཇུག་འབྲས་ལ་བློ་ཕམ་དགོས་པ་བྱུང་།
“ཉིན་སོ་གཅིག་གི་རྗེས་སུ་ཧྥུ་ཧའོ་ཤིང་སྟག་ཉིན་ལ་མངལ་གྲོལ་བས། མི་ལེགས། བུ་མོ་
ཞིག་རེད།” ཅེས་བཀོད་འདུག” ལོ་ངོ་སུམ་སྟོང་ལྷག་འདས་རྗེས་སུ་སྤྱི་ཚོགས་རིང་ལུགས་ཀྱི་ལམ་
ལུགས་ལག་བསྟར་བྱས་པའི་ཀྲུང་གོས་འཆར་ལྡན་བུ་སྐྱེ་སྲིད་ཇུས་གཏན་འབེབས་བྱས་ཡོད་ཀྱང༌།
ཀྲུང་གོའི་ཁྱིམ་ཚང་ཕལ་མོ་ཆེས་སྔར་བཞིན་བུ་མོ་སྐྱེས་པ་ནི་བཀྲ་མི་ཤིས་པ་ཞིག་ཏུ་སེམས་བཞིན་
ཡོད། སྐབས་འགར་ཕ་མས་ཕྲུ་གུ་བུ་མོ་ཞིག་སྐྱེས་ཚེ་ད་དུང་རྐང་བཙུགས་ནས་བསྐྱུར་བའམ་ཐ་ན་
བསད་དེ། སླར་ཡང་བུ་ཞིག་སྐྱེས་པའི་གླགས་འཚོལ་བར་བྱེད།
སྤྱི་ཚོགས་གང་མང་ཞིག་གི་ཁྲོད་དུ་བུད་མེད་ནི་སྐྱེས་པའི་རྒྱུ་ནོར་ཡིན་ལ། རྒྱུན་པར་རང་
གི་ཕ་དང་། ཁྱོ་གའམ་གཅེན་གཅུང་ལ་དབང༌། དེ་བཞིན་དུ་ཁྲིམས་ལུགས་གང་མང་ཞིག་གི་ཁྲོད་
དུའང༌། བཙན་གཡེམ་བྱས་པ་ནི་རྒྱུ་ནོར་ལ་བཙན་བཟུང་བྱས་པ་ཡིན་ལ། ཡང་གཅིག་བཤད་ན།
གནོད་པ་ཐེབས་མཁན་ནི་བཙན་གཡེམ་བྱས་པའི་བུད་མེད་མིན་པར་ཁོ་མོའི་བདག་པོ་སྐྱེས་པ་
དེ་ཡིན། དེའི་ཕྱིར། ཁྲིམས་ལུགས་འདི་དག་གིས་བཙན་གཡེམ་ཉེས་གསོག་གི་སྐྱོབ་ཐབས་ནི་བདག་
དབང་གོ་བསྒྱུར་ཏེ། བཙན་གཡེམ་ཉེས་ཅན་གྱིས་བུད་མེད་ཀྱི་ཕའམ་གཅེན་གཅུང་ལ་སྒོར་མོ་
ངེས་ཅན་ཞིག་སྤྲད་པས་འཐུས། དེའི་རྐྱེན་གྱིས་མོ་རང་བཙན་གཡེམ་ཉེས་ཅན་གྱི་རྒྱུ་ནོར་དུ་གྱུར།
《དམ་པའི་གསུང་རབ》ཏུའང “སྐྱེས་པ་ཞིག་གིས་གཉེན་བསྒྲིགས་མེད་པའི་མོ་གསར་ཞིག་
ལ་བཙན་གཡེམ་བགྱིས་པ་མི་ཞིག་གིས་མཐོང་ཚེ། སྐྱེས་པ་འདིས་མོ་གསར་དེའི་ཕ་ལ་དངུལ་ཧྲི་
ཁི་ལར50འཇལ་དགོས་ཤིང་། བུ་མོ་དེ་ཡང་བཙོག་པར་བཟོས་ཟིན་པས་ཆུང་མར་ལེན་དགོས”
(《ཚེ་སྲོག་གི་ཟིན་ཐོ》22: 28-29) གནའ་བོའི་ཧེ་བྷི་རེའུ་ཡི་མི་རྣམས་ལ་མཚོན་ན། འདི་
ས་ལུགས་མཐུན་གྱི་བཀོད་སྒྲིག་ཅིག་གང་ན་ཡོད།
ཡུལ་གྲུ་འགའ་ཤས་སུ་གལ་སྲིད་སྐྱེས་པ་གང་ལ་ཡང་མི་དབང་བའི་བུད་མེད་ཅིག་ལ་
བཙན་གཡེམ་བྱས་ཚེ། དེ་ནི་ཐ་ན་ཁྲིམས་འགལ་ཞིག་ཏུ་ཡང་མི་བརྩི་སྟེ། དཔེར་ན། མི་ཕར་འགྲོ་
ཚུར་འོང་བྱེད་སའི་རྒྱུ་ལམ་ནས་སྒོར་ཟུར་གཅིག་རྙེད་ན་ཁྲིམས་འགལ་མིན་པ་དང་འདྲའོ། །དེ་
ལས་གཞན་ཁྱོ་གས་ཆུང་མར་བཙན་གཡེམ་བྱས་ན་ཡང་ཁྲིམས་འགལ་ཡིན་པར་མི་འདོད་དེ། རྒྱུ་
མཚན་ནི་ཁྱོ་ག་ལ་ཆུང་མར་དགའ་མགུ་སྤྱོད་པའི་དབང་ཆ་ཆ་ཚང་ཡོད། “ཁྱོ་གས་ཆུང་མར་
བཙན་གཡེམ་བྱས” ཞེས་པའི་སྐད་ཆ་འདི་ནི་རྩ་བ་ནས་རྐང་ཚུགས་ས་མེད་པའི་སྟོང་བཤད་
ཅིག་ལས་མ་འདས། དེར་བརྟེན་ཁྱོ་གས་ཆུང་མར “བཙན་གཡེམ” བྱས་སོང་ཞེས་པ་ནི་མི་ཞིག་
གིས་རང་ཉིད་ཀྱི་སྒོར་ཁུག་རང་གིས་བརྐུས་པ་ནང་བཞིན་གཏན་ཚིགས་མེད་པའི་སྐད་ཆ་དང་
འདྲ། འདི་དག་ཐོས་མ་ཐག་སྙིང་པོ་མེད་པ་འདྲ་མོད། དོན་ལ་གནའ་བོའི་དབུས་ཤར་ས་ཁུལ་
འབའ་ཞིག་ཏུ་ད་གཟོད་བསམ་ཚུལ་འདི་འདྲ་ཡོད་པའང་མ་ཡིན་ཏེ། སྤྱི་ལོ2006ལོར་སླེབས་
ནའང་ད་དུང་འཛམ་གླིང་གི་རྒྱལ་ཁབ53ལ་ཁྱོ་གས་ཆུང་མར་བཙན་གཡེམ་བྱས་པར་གཏུག་
བཤེར་བྱེད་ཐུབ་ཀྱིན་མེད། འཇར་མན་ལ་མཚོན་ནའང་སྤྱི་ལོ1997ལོར་ད་གཟོད་ཁྲིམས་དོན་
གྲོས་གཞི་ལ་བཟོ་བཅོས་བརྒྱབ་སྟེ། གཉེན་སྒྲིག་ཁྲོད་དུ་དངོས་གནས་བཙན་གཡེམ་གྱི་སྤྱོད་ངན་
ལྷགས་སྲིད་པར་ངོས་འཛིན་བྱས་འདུག
དེས་ན་མི་རྣམས་སྐྱེས་པ་དང་བུད་མེད་གཉིས་སུ་དབྱེ་བ་ཡང༌། རྒྱ་གར་གྱི་རིགས་བཞིའི་
པ་ལུགས་དང་ཨ་རིའི་རིགས་རྒྱུད་གྲལ་རིམ་ནང་བཞིན། ཐམས་ཅད་མིའི་ཀུན་རྟོག་ལས་བྱུང་བ་
ཡིན་ནམ། གནད་དོན་འདིའི་ངོས་ཐད་ནས་དོན་དམ་པར་སྐྱེ་དངོས་རིག་པ་གཞིར་བཞག་སྟེང་
སྐྱེས་པ་དང་བུད་མེད་གཉིས་སུ་དབྱེ་དགོས་ཞེས་ངོས་འཛིན་བྱེད་པ་ཡིན་སྲིད་དམ། གལ་སྲིད་
འདི་ལ་དངོས་གནས་རང་བྱུང་གི་ཁྱད་པར་ཡོད་ཚེ། སྐྱེ་དངོས་རིག་པའི་ངོས་ཐད་ནས་སྐྱེས་པའི་
ཐོབ་ཐང་བུད་མེད་ལས་ལེགས་པ་ལ་གསེད་བཀྲོལ་བྱ་ནུས་སམ་ཞེ་ན།
སྐྱེས་པ་དང་བུད་མེད་གཉིས་ལ་རིག་གནས་དང་ཁྲིམས་ལུགས། ཆབ་སྲིད་ཐད་ཀྱི་ཁྱད་པར་
འགའ་ཤས་ཡོད་པ་འདིས་སྐྱེ་དངོས་རིག་པའི་ཐད་ཀྱི་ཁྱད་པར་མངོན་གསལ་ཡོད་ཚུལ་མཚོན་
ཏེ། དཔེར་ན། སྐྱེས་པ་ལ་བུ་སྣོད་མེད་པས་མངལ་སྦྲུམ་པ་དང་ཕྲུ་གུ་བཙའ་བའི་ལས་འདི་བུད་
མེད་ཁོ་ནའི་ལས་སུ་གྱུར། ཡིན་ནའང་རྩ་བའི་ཁྱད་པར་འདིའི་སྟེང་དུ་སྤྱི་ཚོགས་རེ་རེས་ཟམ་མ་
ཆད་པར་རིག་གནས་ཀྱི་དོན་སྤྱི་དང་ཚད་གཞི་སྣ་ཚོགས་བཟོས་ཀྱང་འདི་དག་སྐྱེ་དངོས་རིག་པར་
འབྲེལ་བ་ཏོག་ཙམ་ཡང་མེད། དེ་བཞིན་དུ་སྤྱི་ཚོགས་སྟེང་གི “ཕོ་གཤིས་ཅན” དང “མོ་གཤིས་
ཅན” གྱི་ཁྱད་ཆོས་འདོད་ཚུལ་སྣ་ཚོགས་ལས། ཕལ་ཆེ་བར་སྐྱེ་དངོས་རིག་པའི་ཐད་ནས་དངོས་གནས་གཞི་འཛིན་ས་གང་ཡང་མེད།
དཔེ་ཞིག་བཞག་ནས་བཤད་ན། སྤྱི་ལོ་སྔོན་གྱི་དུས་རབས5པའི་ནང་དུ་ཡ་ཏེན་དུ་དམངས་
གཙོ་ལམ་ལུགས་ལག་བསྟར་བྱས་ཀྱང་། བུ་སྣོད་ཡོད་པ་རྣམས་ལ་མི་བུ་རང་ཚུགས་སམ་རང་རྐྱ་
ཐུབ་པའི་ཁྲིམས་མཐུན་གྱི་གོ་གནས་མེད་ལ། མི་དམངས་གྲོས་ཚོགས་ལ་ཞུགས་མི་ཆོག ཁྲིམས་
དཔོན་གྱི་འགན་ཡང་འཁུར་མི་ཆོག མི་འགའ་ཤས་མ་གཏོགས་མི་འདིའི་རིགས་ལ་སློབ་གསོ་
ལེགས་ཤོས་མྱོང་བའི་སྐལ་པ་མེད་ལ། ཚོང་གཉེར་མི་ཆོག མཚན་ཉིད་རིག་པའི་བགྲོ་གླེང་ལ་ཡང་
ཞུགས་མི་ཆོག ཡིན་ན་ཡང་། ཡ་ཏེན་གྱི་ཆབ་སྲིད་སྣེ་ཁྲིད་པ་དང་མཚན་ཉིད་རིག་པ་བ། གཏམ་
བཤད་མཁན། སྒྱུ་རྩལ་པ། ཁེ་པ་སོགས་གཅིག་ལའང་བུ་སྣོད་མེད། དེས་ན་བུ་སྣོད་ཡོད་པའི་
གནད་དོན་འདིའི་ངོས་ཐད་དུ་དངོས་གནས་སྐྱེ་དངོས་རིག་པས་བདེན་དཔང་ཞིག་ལས། མི་འདི་
དག་གིས་གོང་གསལ་གྱི་ལས་ཀ་དེ་དག་གཉེར་མི་བཏུབ་པ་ར་སྤྲོད་བྱས་ཡོད་དམ་ཞེ་ན། གནའ་
བོའི་ཡ་ཏེན་པ་ཚོས་དངོས་གནས་དེ་ལྟར་སྙམ་ཡང༌། དེང་དུས་ཀྱི་ཡ་ཏེན་པ་ཚོ་དེར་མོས་མཐུན་
གཏན་ནས་ཡོང་མི་སྲིད། དེང་གི་ཡ་ཏེན་དུ་བུད་མེད་ཀྱིས་འདེམས་ཤོག་འཕེན་ཆོག་པར་མ་ཟད།
འདེམས་བསྐོར་ཞུགས་ནས་དཔོན་འགན་ཡང་འཁུར་ཆོག གཏམ་བཤད་བྱས་ཆོག་ལ་མུ་ཏིག་ནོར་
བུའི་ལས་རིགས་ནས་བཟོ་སྐྲུན་དང་མཉེན་ཆས་ཇུས་འགོད་སོགས་ལས་རིགས་མ་ལུས་པ་སྒྲུབ་
རུང་བར་མ་ཟད། ད་དུང་སློབ་ཆེན་ཡང་འགྲིམ་ཆོག འདི་ལས་ཁོ་མོ་ཚོར་བུ་སྣོད་ཡོད་ནའང་གོང་
གི་ལས་ཀ་འདི་དག་གཉེར་ན་སྐྱེས་པ་ལས་དམན་པ་མ་ཡིན། དོན་ལ་བུད་མེད་རྣམས་ཆབ་སྲིད་
ལས་རིགས་དང་ཚོང་ལས་ལས་རིགས་ནང་དུ་ད་དུང་ཉམས་དམའ་བའི(གྷི་རིག་གྲོས་ཚོགས་
སུ་བུད་མེད12%མ་གཏོགས་ཟིན་མེད། )གྲས་སུ་ཡོད་ཀྱང་། ད་ལྟ་ཁོ་མོ་ཚོ་ཆབ་སྲིད་ལ་ཞུགས་
དགོས་ཀྱང་ཁྲིམས་ལུགས་ཀྱི་བཀག་རྡོ་མེད་པར་མ་ཟད། ད་དུང་གྷི་རིག་གི་མི་ཕལ་མོ་ཆེས་བུད་
མེད་ཀྱིས་གཞུང་གི་ལས་ཀ་གཉེར་ན་ལུགས་མཐུན་ཡིན་པར་སྙམ།
གཞན་དེང་གི་གྷི་རིག་གི་སྐྱེས་པ་མང་པོ་ཞིག་གིས་སྐྱེས་པ་ཚོར་ཁྱད་ཆོས་གལ་ཆེན་ཞིག་
ཡོད་པ་ནི་བུད་མེད་ཁོ་ནར “འདོད་བརྩེ” ཡོད་པ་དེ་ཡིན་ལ། ཕོ་མོ་ལུས་འབྲེལ་བྱུང་བ་ཁོ་ན་
ཡང་དག་ཏུ་ལྟ། འོན་ཀྱང་ཁོ་ཚོས་རྟོགས་མེད་པ་ཞིག་ནི། ཕོ་མོ་ལུས་འབྲེལ་ཡང་དག་པ་དང་
མཚན་མཐུན་ལུས་འབྲེལ་བྱུང་ན་ཡང་དག་མ་ཡིན་པའི་གནད་འདི་ཡང་རིག་གནས་ཕྱོགས་ལྷུང་
གི་འདོད་ཚུལ་ཞིག་ལས། སྐྱེ་དངོས་རིག་པའི་སྟེང་གི་དོན་དངོས་ཤིག་མིན་ནོ། །དོན་དངོས་སུ་
སྐྱེས་པས་སྐྱེས་པར་འདོད་བརྩེ་ཡོད་པ་ལ་ས་ཆེན་ཨ་མས་གདོད་ནས་བསམ་འཆར་གང་ཡང་
བཏོན་མ་མྱོང་མོད། རིག་གནས་འགའ་ཤས་ཁྲོད་དུ་རང་གི་བུ་དང་ཁྱིམ་མཚེས་ཀྱི་བུ་གཉིས་
ལུས་འབྲེལ་བྱུང་ཚེ། ཁོའི་ཨ་མ་ཐུགས་ཁྲོ་ཆེན་པོ་ལངས་སྲིད་ལ། ཨ་མ་འདི་ཐུགས་ཁྲོ་ལངས་དོན་
ཡང་ལྡོག་མེད་ཀྱི་སྐྱེ་དངོས་རང་གཤིས་ཤིག་ག་ལ་ཡིན། དོན་ལ་མིའི་རིགས་ཀྱི་རིག་གནས་ལ་
མཚོན་ན། མཚན་མཐུན་འདོད་སྦྱོར་ཁྲིམས་མཐུན་ཡིན་པར་མ་ཟད། ཐ་ན་ད་དུང་སྤྱི་ཚོགས་ཀྱིས་
རོགས་རམ་ཡང་བྱེད་དེ། དཔེར་ན། གནའ་བོའི་གྷི་རིག་ལ་དཔེར་བརྗོད་གསོན་པོ་ཞིག་ཡོད། ལོ་
རྒྱུས་སྙན་རྩོམ་རིང་མོ《དབྱི་ལི་ཡ་ཐི》ནང་གི་དཔའ་རྒོད་ཨ་ཁེ་ལེ་སི་
ང་ཕི་ཐི་ལོ་ཁི་ལི་སི་གཉིས་བར་ལ་བརྩེ་དུང་ཆགས་ཀྱང༌། ཨ་ཁེ་
ལེ་སིའི་མ་ཡུམ་སེ་ཐེ་སི་ཐུགས་ཁྲོ་ཏོག་ཙམ་ཡང་མ་ལངས་པ་རེད། གཞན་ཞིག་ནི་
མ་ཆི་ཏུན་བཙན་རྒྱལ་གྱི་རྒྱལ་མོ་ཨོ་ལིན་ཕི་ཡ་སི་ནི་གནའ་དུས་ཀྱི་དགའ་སྐྱོ་
ངེས་མེད་དང་དབང་ཆ་མཐའ་དག་མངའ་བའི་བུད་མེད་ཅིག་ཡིན་ལ། ཐ་ན་མོའི་ཁྱོ་བོ་ཕེ་ལི་
རྒྱལ་ཐོག་གཉིས་པ་ཡང་མོས་ལྔ་ལམ་དུ་བརྫངས། འོན་ཀྱང་མོས་རང་གི་བུ་ཨེ་ལེག་སན་རྡར་
གྱིས་དགའ་རོགས་ཧའོ་ཧྥེ་སི་ཐེ་ཝུན་ཁྲིད་ནས་ཁྱིམ་དུ་ཁ་ལག་ཟ་རུ་ཡོང་
ཡང༌། མི་དགའ་བའི་རྣམ་འགྱུར་ཙམ་ཡང་བསྟན་མེད།
དེས་ན་ང་ཚོས་ཇི་ལྟར་བྱས་ཚེ་ད་གཟོད་གང་དག་སྐྱེ་དངོས་རིག་པའི་ཐད་ཀྱི་ཐུན་མིན་
ཁྱད་ཆོས་ཡིན་པ་དང་གང་དག་མིའི་རིགས་ཀྱི་སྒྲོ་འདོགས་སམ་ཁ་གཡོར་ས་ཡིན་པར་བརྡཪ་ཤ་
གཅོད་དགོས་ཤེ་ན། མཆོག་གྱུར་གྱི་ཆོས་ཉིད་ཅིག་ཡོད་པ་ནི། “ལྷན་སྐྱེས་ལ་ཁས་ལེན་ཐོབ་ནུས་
ལ། རིག་གནས་ཀྱིས་བཀག་སྡོམ་ཐེབས་སྲིད” ཅེས་པའོ། །རང་བྱུང་ལྷན་སྐྱེས་ཀྱི་སྐྱེ་དངོས་རིག་
པར་འབྱུང་སྲིད་པའི་དོན་དག་འཛད་མཐའ་མེད་པ་ཞིག་ཡོད། ཡིན་ནའང་རིག་གནས་ཀྱིས་དོན་
དག་ག་གེ་མོ་ཞིག་མངོན་འགྱུར་ཡོང་ཆེད་དོན་དག་ཁ་ཅིག་བཀག་སྡོམ་བྱེད། དཔེར་ན། བུད་མེད་
ལ་ལྷན་སྐྱེས་ཀྱི་ཕྲུ་གུ་བཙའ་བའི་ནུས་པ་ཡོད་ཀྱང་། རིག་གནས་ཁ་ཅིག་གི་ཁྲོད་ནས་བུད་མེད་ལ་
བཙན་ཤུགས་ཀྱིས་ཕྲུ་གུ་བཙའ་རུ་འཇུག སྐྱེ་དངོས་རིག་པའི་ཐད་ནས། སྐྱེས་པ་དང་སྐྱེས་པའི་བར་
ལ་ལུས་འབྲེལ་བྱས་ན་ཡང་འདོད་པའི་བདེ་བ་ཐོབ་ནུས་མོད། རིག་གནས་འགའ་ཤས་ཁྲོད་དུ་ཁོ་
ཚོའི་འདོད་པ་འདི་ལྟ་བུ་ལ་ངོ་རྒོལ་མཐའ་གཅིག་ཏུ་བྱེད།
རིག་གནས་ཀྱིས་རྣམ་ཀུན་ཁོས “ལྷན་སྐྱེས་མིན་པའི་དོན་དག” ལ་བཀག་སྡོམ་བྱེད་ཀྱིན་
ཡོད་ཅེས་བཤད་ཀྱང་། སྐྱེ་དངོས་རིག་པའི་ཐད་ནས་བཤད་ན། འཇིག་རྟེན་འདིར་ལྷན་སྐྱེས་མིན་
པའི་དོན་དག་གཅིག་ཀྱང་མེད་པས། འབྱུང་སྲིད་པའི་དོན་དག་མཐའ་དག་རང་བྱུང་ལུགས་
མཐུན་ཡིན་ནོ། །གདོད་ནས་རང་བྱུང་ལུགས་མཐུན་མིན་པའི་དོན་དག་ནི། རང་བྱུང་ཆོས་ཉིད་ལ་
རྒྱབ་འགལ་བྱས་པ་ལ་ཟེར་ཞིང་། འོན་ཏེ་དོན་དག་འདི་འདྲ་བ་གཏན་ནས་ཡོད་མི་སྲིད། དེའི་ཕྱིར་
བཀག་སྡོམ་བྱེད་པའི་དགོས་པའང་མེད་དེ། དཔེར་ན། རིག་གནས་གང་གིས་ཀྱང “སྐྱེས་པ་ཚོས་
འོད་སྦྱོར་ནུས་པ་བྱས་མི་ཆོག” ཅེས་བཀག་སྡོམ་བྱས་མེད་ལ། “བུད་མེད་ཚོ་རྒྱུག་ན་འོད་ལས་
མགྱོགས་མི་ཆོག” ཅེས་དང་ཡང་ན “མོ་གློག་ཡོད་པའི་གློག་རྡུལ་ཕན་ཚུན་བར་འཐེན་ཤུགས་
ཡོད་མི་ཆོག” ཅེས་བཀག་སྡོམ་བྱས་མེད། རྒྱུ་མཚན་ནི་འདི་དག་ལ་དེ་འདྲ་བྱས་མི་ཆོག་ཅེས་བཤད་ན་དགོས་པ་ཅི་ཡང་མེད་པས་སོ། །
དོན་དངོས་སུ་མི་ཕལ་མོ་ཆེའི་སྣང་ངོའི “ལྷན་སྐྱེས” དང “ལྷན་སྐྱེས་མ་ཡིན་པ” ནི་སྐྱེ་
དངོས་རིག་པའི་གོ་དོན་ཞིག་མིན་པར། ཡེ་ཤུའི་ཆོས་ལུགས་པའི་ལྷའི་རིག་པའི་གོ་དོན་ཞིག་རེད།
ལྷའི་རིག་པའི་ཐད་ནས “ལྷན་སྐྱེས” ཞེས་པ་ནི། “འཇིག་རྟེན་བྱེད་པོའི་དགོངས་པ་དང་མཐུན་
པ” ལ་ཟེར། ཡེ་ཤུའི་ལྷའི་རིག་པའི་མཁས་པ་ཚོས་འཇིག་རྟེན་བྱེད་པོས་མིའི་ཕུང་པོ་བསྐྲུན་ཅིང་།
ཡན་ལག་དང་དབང་པོ་སོ་སོར་རང་རང་གི་དམིགས་ཡུལ་གཏན་འཁེལ་བྱས་པར་སྨྲ། གལ་སྲིད་
ང་ཚོས་ཡན་ལག་དང་དབང་པོའི་སྦྱོར་བ་འཇིག་རྟེན་བྱེད་པོའི་དགོངས་པ་དང་མཐུན་ཚེ། དེ་
ནི “ལྷན་སྐྱེས” ཀྱི་བྱེད་སྒོ་ཞིག་ཡིན་པ་དང་། གལ་སྲིད་འཇིག་རྟེན་བྱེད་པོའི་དགོངས་པ་དང་
མ་མཐུན་ཚེ “ལྷན་སྐྱེས་མིན་པ” རུ་འདོད། ཡིན་ནའང་རིམ་འགྱུར་ལ་གདོད་ནས་ངེས་གཏན་
གྱི་དམིགས་ཡུལ་གང་ཡང་མེད་ལ། དབང་པོའི་སྤྱོད་སྟངས་སམ་བྱེད་ནུས་ལ་ཡང་ཟམ་མ་ཆད་
པར་འཕོ་འགྱུར་འབྱུང་བཞིན་མཆིས། དེང་གི་མི་རྣམས་ཀྱི་དབང་པོ་མ་ལུས་པ་ཡ་ཐོག་གདོད་
མའི་དུས་ཀྱི་ལོ་ངོ་དུང་ཕྱུར་འགའི་ཡར་སྔོན་ནས་མ་དཔེ་ཞིག་གྲུབ་ཟིན་ན་ཡང་། ད་ལྟ་དབང་པོ་
སོ་སོས་མ་དཔེའི་བྱེད་ལས་ཕུད་ལས་ཀ་གཞན་པ་ཡང་སྒྲུབ་བཞིན་ཡོད། དབང་པོ་ལ་རིམ་འགྱུར་
བྱེད་དོན་ནི་དམིགས་བསལ་གྱི་བྱེད་ནུས་ཤིག་གི་ཆེད་དུ་ཡིན་ཡང༌། དབང་པོ་གྲུབ་རྗེས་བྱེད་
ལས་གཞན་ལ་སྤྱད་ན་མི་ཆོག་པའང་མེད་དེ། དཔེར་ན། ཁ་ལ་མཚོན་ན། ཁ་བྱུང་དོན་ནི་ཆེས་ཐོག་
མར་ཕྲ་ཕུང་མང་བའི་སྐྱེ་དངོས་ཀྱིས་འཚོ་བཅུད་ཁོག་ཏུ་སྐྱེལ་སའི་སྒོ་ཡིན་ཞིང༌། ད་ལྟ་ཁ་ལ་སྔར་
བཞིན་བྱེད་ནུས་འདི་ཕུད། ང་ཚོས་ད་དུང་ཁ་ལ་བརྟེན་ནས་གཏམ་འཆད་ཆོག་ལ། འོ་ཡང་བྱས་
ཆོག་པར་མ་ཟད། འཐབ་མོ་པས་ད་དུང་ཁ་ཡིས་ལག་འབོམ་གྱི་མེ་རྟ་ཡང་འཐེན་ཆོག དེར་བརྟེན་
ང་ཚོའི་ཆེས་གདོད་མའི་སྲིན་འབུ་ལྟོ་འཕྱེ་འདྲ་བའི་མེས་པོ་ཚོས་ལོ་ངོ་དུང་ཕྱུར་དྲུག་གི་གོང་རོལ་
ལ་ཁ་ཡིས་གོང་གསལ་གྱི་དོན་དག་འདི་དག་སྒྲུབ་མི་ནུས་པས། ཁའི་བྱེད་ནུས་འདི་དག་རང་བྱུང་མིན་ཞེས་བཤད་ཆོག་གམ།
དུས་མཚུངས་སུ་གཤོག་པ་ཡང་གདོད་ནས་མཁའ་རླུང་སྒུལ་ཤུགས་རིག་པའི་བྱས་རྗེས་ངོ་
མཚར་ཅན་ཞིག་མིན་པར། དེ་ནི་བྱེད་ལས་གཞན་ཞིག་ཡོད་པའི་དབང་པོ་རིམ་འགྱུར་ལས་བྱུང་
ཞིང༌། ཆེད་མཁས་པ་འགའ་ཞིག་གིས་འབུ་ཐོག་མར་འཕུར་མི་ནུས་པ་དང་། གཤོག་པ་ནི་ལོ་ངོ་
ས་ཡ་དུ་མའི་ཡར་སྔོན་ལ་ལུས་ན་འབུར་བའི་ཆ་ཤས་ཤིག་རིམ་འགྱུར་བྱུང་བར་བསྙད་ལ། འབུ་
སྲིན་གྱི་ལུས་སུ་འབུར་བའི་ཆ་ཤས་ཤིག་ཡོད་པའི་རྒྱུ་མཚན་ནི་ལུས་ཀྱི་ངོས་ཁྱོན་ཆེ་རུ་བཏང་ན།
ཉི་འོད་དེ་ལས་མང་པོ་བསྡུ་ལེན་བྱེད་ཐུབ་ཚེ། ལུས་ལ་དྲོད་ཀྱང་ལྷག་ཏུ་རྒྱས་ཐུབ་པ་དང་། རིམ་
གྱིས་ཉི་ནུས་བསྡུ་ལེན་བྱེད་སྤྱད་འདི་དག་མུ་ནས་མུ་རུ་ཆེར་གྱུར། དེས་ན་ཉི་འོད་དེ་ལས་མང་
པོ་བསྡུ་ལེན་བྱེད་དགོས་ན། ལུས་ན་འབུར་བའི་ཆ་ཤས་ཀྱི་རྒྱ་ཁྱོན་ཇེ་ཆེ་དང་ལྗིད་ཚད་ཇེ་ཡང་
ལ་བཏང་། ལུས་ཀྱི་རྣམ་པ་ཆགས་སྟངས་འདི་འབུ་སྲིན་ལ་མཚོན་ན་ཤིན་ཏུ་སྟབས་བདེ་ཡིན་
ཞིང་། ཡར་ལྡིང་མར་ལྡིང་བྱེད་དུས་རོགས་རམ་གྱི་ནུས་པ་ཡང་ཐོན་ཐུབ། ལུས་ཀྱི་འབུར་བའི་ཆ་
ཤས་ཇི་ལྟར་ཆེ་ན་ཐག་རིང་ལ་དེ་ལྟར་ལྡིང་ནུས། དེ་ནས་འབུ་སྲིན་ལ་ལས་དེ་སྤྱད་ནས་འཕུར་
ལྡིང་བྱེད་མགོ་བརྩམས་ཤིང༌། ཐོག་མར་གོམ་པ་གང་ཙམ་ཕར་ལྡིང་བ་དང་རིམ་གྱིས་ནམ་
མཁའ་ནས་དངོས་སུ་འཕུར་ཐུབ་པར་གྱུར། དེའི་ཕྱིར། གལ་སྲིད་ཐེངས་རྗེས་མར་ཁྱོད་ཀྱི་རྣ་ལམ་
དུ་དུག་སྦྲང་ཞིག་གིས་ཙི་སྒྲ་སྒྲོག་དུས། འདི་ནི་དངོས་གནས་རང་བྱུང་ལུགས་མཐུན་མ་རེད་
ཅེས་སྡིགས་དང༌། གལ་སྲིད་དེས་ཁྱོད་ཀྱི་ངག་ལ་ཉན་ནས་འཇིག་རྟེན་བྱེད་པོས་བསྩལ་བའི་
བྱེད་ལས་ཁོ་ནས་འདོད་བློ་ཁེངས་ཚེ། གཤོག་པ་ཉི་ནུས་ཀྱི་པང་ལེབ་ཅིག་བྱེད་པ་ལས་དགོས་པ་གཞན་མེད་དོ། །
སྤྱོད་སྒོ་ཆེ་ཞིང་བྱེད་ནུས་མང་བའི་གནས་ལུགས་འདི་དག་ང་ཚོའི་མཚན་མ་དང་ལུས་
འབྲེལ་ལ་ཡང་སྤྱད་ཆོག་སྟེ། ཆེས་ཐོག་མར་ལུས་འབྲེལ་བྱེད་པ་ནི་སྐྱེ་འཕེལ་གྱི་ཆེད་དུ་ཡིན་ལ།
བཟའ་ཟླ་འཚོལ་བའི་ཆོ་ག་ནི་ཕ་རོལ་པའི་བདེ་ཐང་ལ་ཚད་ལེན་ཆེད་ཡིན། འོན་ཀྱང་སྲོག་ཆགས་
ཕལ་མོ་ཆེ་ལ་མཚོན་ན། གཉིས་ཀར་སྤྱི་ཚོགས་འབྲེལ་འདྲིས་ཀྱི་བྱེད་ནུས་མང་པོ་ཞིག་ཡོད་པས།
འཕྲལ་མ་མྱུར་དུ་རང་ཉིད་ཀྱི་རྒྱུད་རྒྱུ་འདྲ་བཤུས་བྱེད་ཆེད་ཙམ་མིན་ཏེ། དཔེར་ན། སྤྲ་ནག་གིས་
ལུས་འབྲེལ་ལ་བརྟེན་ནས་ཆབ་སྲིད་མནའ་འབྲེལ་སྲ་བརྟན་དང་འབྲེལ་བ་དམ་ཟབ་ཏུ་གཏོང་
བ། ཛ་དྲག་གི་དུས་བབ་ཞི་ལྷོད་དུ་གཏོང་བ་བཅས་བྱེད། དེས་ན་འདི་ཡང་རང་བྱུང་ལུགས་མཐུན་མིན་དགོས་པ་ཨེ་རེད།
མཚན་མ་དང་རྟེན་གྱི་དབྱེ་བ།
དེའི་ཕྱིར་བུད་མེད་ཀྱིས་ཕྲུ་གུ་སྐྱེས་ན “རང་བྱུང་ལུགས་མཐུན” དང་མཚན་མཐུན་འདོད་
སྦྱོར “རང་བྱུང་ལུགས་མཐུན་མིན་པ” རུ་འདོད་པ་ལ་དོན་དམ་པར་སྙིང་པོ་གང་ཡང་མེད།
གཏན་འབེབས་སྒྲིག་སྲོལ་སྣ་ཚོགས་ལས་སྐྱེས་པས་གང་ཞིག་བྱེད་དགོས་པ་དང་བུད་མེད་ཅི་འདྲ་
ཞིག་ཡིན་དགོས་པ་སོགས་ཀྱི་ཁྲིམས་ལུགས་དང་ཚད་གཞི། དབང་ཆ། འོས་འགན་སྣ་ཚོགས་གང་
དང་གང་ཡིན་རུང་། ཕལ་ཆེ་བས་མིའི་རིགས་ཀྱི་ཀུན་རྟོག་མཚོན་པ་ཙམ་ལས་སྐྱེ་དངོས་ཀྱི་རང་གཤིས་རྣལ་མ་དེ་མིན་ནོ། །
སྐྱེ་དངོས་ཐད་ནས་མིའི་རིགས་ལ་སྐྱེས་པ་དང་བུད་མེད་གཉིས་སུ་དབྱེ་ལ། སྐྱེས་པ་
ཞེས་པ་ནི། xཚོས་ཕུང་གཅིག་དངyཚོས་ཕུང་གཅིག་ལྡན་མཁན་ལ་ཟེར་ཞིང་། བུད་མེད་
ཅེས་པ་ནི། xཚོས་ཕུང་གཉིས་ལྡན་མཁན་ལ་ཟེར། མི་ཆེ་གེ་མོ་ཞིག་སྐྱེས་པ་ཞིག་
གམ་བུད་མེད་ཅིག་ལ་བརྩི་རུང་མིན་ནི། སྤྱི་ཚོགས་རིག་པའི་ངོས་ཐད་ཀྱི་གོ་དོན་ཞིག་
ཡིན་པ་ལས་སྐྱེ་དངོས་རིག་པ་མིན། སྤྱི་ཚོགས་ཕལ་མོ་ཆེའི་ཁྲོད་དུ་སྐབས་མང་པོ་ཞིག་ལ་སྐྱེས་
པ་ཞེས་པ་ནི་ཕོ་དང་བུད་མེད་ཅེས་པ་ནི་མོ་ལ་ཟེར་ཡང་། སྤྱི་ཚོགས་རིག་པའི་ཐ་སྙད་དེ་དག་
ལ་ནང་དོན་གཞན་པ་མང་པོ་དཀྲིས་ཡོད་པས། ངེས་དོན་གྱི་སྐྱེ་དངོས་རིག་པར་འབྲེལ་བའི་ཆ་
ཤིན་ཏུ་དཀོན་ཞིང་། ཐ་ན་འབྲེལ་བ་ཏོག་ཙམ་ཡང་མེད། ང་ཚོས་ཤེས་མི་ཞིག་ལ “བུ་མཛངས་
པ” ཞིག་རེད་ཅེས་པའི་སྐབས་སུ། སྐྱེ་དངོས་རིག་པའི་ཁྱད་ཆོས( དཔེར་ན། xyཚོས་ཕུང་དང་
རླིག་འབྲས། རླིག་ཕྲུན་སྐུལ་རྩི་སོགས། )སྟོན་པ་མ་ཡིན་པར། གང་དེའི་གནས་སའི་སྤྱི་ཚོགས་ཁྲོད་
དུ་རྟོག་བཟོའི་སྒྲིག་སྲོལ་དང་མཐུན་པའི་ཐོབ་ཐང་ཞིག་རེག་པ་ལ་ཟེར། རིག་གནས་རེ་རེའི་རྒྱབ་
ལོགས་ན་ཡོད་པའི་རྟོག་བཟོའི་གཏམ་རྒྱུད་ཐམས་ཅད་དུ། སྐྱེས་པར་འཚམ་པའི་ལས་ཀ( དཔེར་
ན། སྲིད་གཉེར་བ། )དང་མངའ་བའི་དབང་ཆ།(དཔེར་ན། འདེམས་ཤོག་འཕེན་པའི་དབང་
ཆ )འོས་འགན( དམག་སྐུལ་དང་ལེན། )བཅས་ཡོད། དེ་བཞིན་དུ་བུད་མེད་ཅིག་མཛངས་མ་
ཡིན་མིན་ཡང་མོ་ལxxཚོས་ཕུང་གཉིས་དང་བུ་སྣོད། མོའི་སྐུལ་རྒྱུ་འབོར་ཆེན་ཡོད་མེད་ལ་བལྟས་
པ་མིན་པར། མོ་རང་རྟོག་བཟོ་བྱས་པའི་མིའི་རིགས་ཀྱི་སྒྲིག་སྲོལ་འདིའི་ཁྲོད་དུ་བུད་མེད་ཅིག་
གི་ཐོབ་ཐང་རེག་པ་ལ་གོ་བར་ངེས། སྤྱི་ཚོགས་རིག་གནས་ཡོད་དོ་ཅོག་གིས་རྟོག་བཟོ་བྱས་པའི་
གཏམ་རྒྱུད་ལ་གཞིགས་ཏེ། བུད་མེད་ལ་འཚམ་པའི་ལས་ཀ( དཔེར་ན། བུ་ཕྲུག་སྙོར་སྐྱོང་བྱེད་
པ)དང་མངའ་བའི་དབང་ཆ( གནོད་པ་མི་ཡོང་ཆེད་སྲུང་སྐྱོང་བྱེད་པ།) འོས་འགན ( ཁྱོ་གར་
བརྩི་བཀུར་བྱེད་པ། )བཅས་གཏན་འབེབས་བྱས་ཡོད། ཕོ་མོ་གཉིས་ཀྱི་ལས་ཀ་དང་ཁེ་དབང་།
འགན་འཁྲི་སོགས་གཏན་འབེབས་བྱས་པ་སྐྱེ་དངོས་རིག་པའི་ངོས་ཐད་མིན་པར་རྟོག་བཟོ་བྱས་
པའི་གཏམ་རྒྱུད་ཡིན་ཕྱིར། སྤྱི་ཚོགས་རེ་རེས་འདོད་པའི “བུ་མཛངས་པ” དང “མ་མཛངས་
མ” ཞེས་པའི་བསྟན་དོན་ཡང་ཐ་དད་ཡིན་ནོ། །
ཆེད་མཁས་པས་གོ་དོན་གོ་བདེར་གཏོང་ཆེད། རྒྱུན་པར་སྐྱེ་དངོས་རིག་པའི་སྟེང་
ནས “མཚན་མ”དང་རིག་གནས་ངོས་ཐད་ནས “རྟེན་གྱི་དབྱེ་བ” ཞེས་
དགར་ཡོད། “མཚན་མ” ཡི་དབྱེ་སྟངས་ལ་ཡང་ཕོ་མཚན་དང་མོ་མཚན་ཞེས་དབྱེ་བ་ནི། དངོས་
ཡོད་ཀྱི་ཚད་གཞིའི་ཁོངས་སུ་གཏོགས་ཤིང་། ལོ་རྒྱུས་སུ་གནའ་ནས་ད་བར་དུ་འགྱུར་བ་བྱུང་
མྱོང་མེད། “རྟེན” གྱི་ཐད་ནས་སྐྱེས་པ་དང་བུད་མེད་གཉིས་སུ་དབྱེ་ཞིང༌། (རིག་གནས་འགའ་
ཞིག་ཏུ་ད་དུང་མིང་བརྡ་གཞན་པ་ཡང་ཡོད།) དེ་བཞིན “བུ་མཛངས་པ” དང “མ་མཛངས་
མ” ཞེས་པའི་ཚད་གཞི་ནི་ཀུན་གྱི་བློ་ངོར་གནས་ཤིང་། རྒྱུན་པར་འགྱུར་བའང་ཤིན་ཏུ་སྐྱེན།
དཔེར་ན། ཡ་ཏེན་ལ་མཚོན་ན། གནའ་དེང་གཉིས་ལ་བུད་མེད་ཚོར་བཏོན་པའི་ཆ་རྐྱེན་དང་
འདོད་བློ། རྒྱན་གོས། ཐ་ན་ལུས་ཀྱི་བཟོ་ལྟ་བཅས་ཐ་དད་ཤ་སྟག་ཏུ་སྣང་།
དེར་བརྟེན་མཚན་མའི་གནད་དོན་ཐག་གཅོད་སླ་ཡང་། རྟེན་གྱི་དབྱེ་བ་ནི་དེ་འདྲའི་ལས་སླ་
མོ་ཞིག་མིན། སྐྱེས་པ་ཞིག་བྱེད་འདོད་ཚེ་ཤིན་ཏུ་སླ་མོ་ཞིག་སྟེ། སྐྱེས་མ་ཐགxདངyཚོས་ཕུང་ཡོད་
ན་འཐུས། དེ་བཞིན་མོ་ཞིག་བྱེད་མོས་ན། སྐྱེས་མ་ཐགxxཚོས་ཕུང་ཆ་གཅིག་ཡོད་ན་ཆོག་གོ །ཡིན་
ནའང་སྐྱེས་པ་ཞིག་དང་བུད་མེད་ཅིག་བྱེད་ན་གོ་རིམ་རྙོག་འཛིང་ལྡན་པར་མ་ཟད། ཆ་རྐྱེན་ཡང་
ཧ་ཅང་ནན་མོ་འདོན་ངེས། “བུ་མཛངས་པ” དང “མ་མཛངས་མའི” ཚད་གཞི་ཕལ་ཆེ་བ་རིག་
གནས་ལས་ཐོན་པ་ལས་རང་བྱུང་ལྷན་སྐྱེས་ནས་ཐོན་པ་མིན་ཕྱིར། སྤྱི་ཚོགས་གང་གིས་ཀྱང་མི་
ཞིག་སྐྱེས་མ་ཐག་བུ་མཛངས་པ་དང་མ་མཛངས་མ་ཞིག་ཡིན་པར་མི་འདོད། དེ་བཞིན་དུ་མཚན་
སྙན་འདི་འདྲ་ཞིག་ཐོབ་པ་ཡིན་ཚེ། གཏན་ནས་ལྷོད་གཡེང་བྱེད་མི་རུང་ཞིང༌། སྐྱེས་པ་གང་དེས་
ཚེ་སྲོག་མ་འཇིག་བར་དུ་བྱེད་ཐབས་དང་འཁྲབ་སྟོན་སྣ་ཚོགས་བརྒྱུད་ནས་རང་ཉིད་མཛངས་པ་
ཡིན་པ་བདེན་དཔང་བྱེདཔ་དང་། བུད་མེད་ཀྱིས་ཀྱང་རང་ཉིད་དང་གཞན་རྣམས་ལ་སྐུལ་སློང་
བྱས་ནས་རང་ལ་བུད་མེད་ཀྱི་རང་གཤིས་ལྡན་པ་ར་སྤྲོད་བྱེད་པ་རེད།
དེར་མ་ཟད་འདི་འདྲའི་རྒྱལ་ཁ་ལ་འགན་སྲུང་གང་ཡང་མེད། ལྷག་པར་དུ་སྐྱེས་པ་ཚོར་
མཚོན་ན། ནམ་རྒྱུན་མི་གཞན་པས་རང་ཉིད་ལ་སྐྱེས་པ་ཞིག་གི་བརྗིད་ཉམས་མི་འདུག་སྙམ་
བཞིན་ཡོད་པར་སེམས་ཤིང་། ལོ་རྒྱུས་ཆ་ཡོངས་ལ་གཞིགས་ན། སྐྱེས་པ་རྣམས་རྒྱུན་པར་ཉེན་ཁར་
གདོང་གཏད་ནུས་ཤིང་དཀའ་བ་དང་དུ་ལེན་ནུས་པར་མ་ཟད། ཐ་ན་རང་སྲོག་ཀྱང་བློས་གཏོང་
ཕོད་པའི་དམིགས་ཡུལ་ནི། གཞན་གྱིས “སྐྱེས་ཕོ་རབ་ཅིག་རེད” ཅེས་པའི་བསྟོད་བསྔགས་ཚིག་གཅིག་གི་ཆེད་དུའོ། །
སྐྱེས་པ་ཞིག་བྱས་ན་དགེ་མཚན་གང་དག་ཡོད།
ཉུང་མཐར་ཡང་ཞིང་ལས་གསར་བརྗེའི་དུས་ནས་བཟུང་སྟེ། མིའི་རིགས་ཀྱི་སྤྱི་ཚོགས་ཕལ་
མོ་ཆེ་ནི་ཕོ་མཆོག་མོ་དམན་གྱི་ཕ་རྒྱུད་སྤྱི་ཚོགས་ཡིན་ཞིང་། སྤྱི་ཚོགས་འདི་དག་གིས་སྐྱེས་པ་དང་
བུད་མེད་ལ་བཞག་པའི་གོ་དོན་གང་དང་གང་ཡིན་རུང་། སྐྱེས་པ་ཚོ་ནམ་ཡང་མཆོག་ཏུ་བརྩི། ཕ་
རྒྱུད་སྤྱི་ཚོགས་ཀྱིས་སྐྱེས་པ་ཚོར་སྐྱེས་ཕོ་རབ་ཅིག་གི་ཡོན་ཏན་དགོས་པ་དང་བུད་མེད་ཚོར་ཞི་
ཞིང་ཡིད་དུ་འོང་ཞིག་བྱེད་དགོས་པའི་སློབ་གསོ་གཏོང་ལ། གལ་སྲིད་སུ་ཞིག་རང་ཚོད་མི་འཛིན་
པར་ཚད་ཐིག་འདི་ལས་བརྒལ་ཚེ། འཕྲལ་དུ་ཆད་པ་གཅོད་ངེས། ཡང་གཅིག་བཤད་ན། གལ་སྲིད་
སྒྲིག་སྲོལ་འདི་དག་ལ་བརྩི་སྲུང་ནན་མོ་བྱས་ན་ཡང་། མཇུག་མཐར་ཐོབ་པའི་བྱ་དགའ་ཡང་ཕོ་མོ་
གཉིས་ལ་འདྲ་མཉམ་གཏན་ནས་མིན། སྤྱི་ཚོགས་སྟེང་སྐྱེས་པར་དོ་སྣང་བྱེད་ཚད་བུད་མེད་ལས་
ལྷག་པ་དང༌། སྐྱེས་པའི་མིག་དཔེ་བལྟ་སའི་ཐོབ་བྱ་རྣམ་ཀུན་བུད་མེད་ལས་ཤིན་ཏུ་མོད་ལ། བུད་
མེད་ལ་ཐོབ་པའི་བདེ་ཐང་དང་སློབ་གསོའི་ཐོན་ཁུངས་ཀྱང་སྐྱེས་པའི་དོ་ཟླར་མི་ཡོང་། ཕོ་མོའི་
དབྱེ་བ་ནི་འགྲན་བསྡུར་ཞིག་དང་ཀུན་ནས་མཚུངས་ཀྱང་། ཨང་དང་པོ་དང་གཉིས་པའི་མཇུག་
འབྲས་སྔ་ས་ནས་ལས་དབང་གིས་གཏན་འཁེལ་བྱས་ཟིན་པ་དང་། ལ་ལས་ཐ་ན་ཨང་གསུམ་པར་བརྩོན་ལེན་བྱེད་དགོས་ཡོད།
དངོས་གནས་ལོ་རྒྱུས་ཐོག་བུད་མེད་ཉུང་ཤས་ཤིག་དབང་ཆའི་རྩེ་མོར་སླེབས་མྱོང་སྟེ།
དཔེར་ན། ཨེ་ཅིབ་ཀྱི་རྒྱལ་མོ་ཁོ་ལེ་ཨོ་ཕེ་ཐེ་ར་དང་དབྱིན་ཇིའི་རྒྱལ་མོ་དབྱི་
ལི་ཧྲ་པའེ་རྒྱལ་ཐོག་དང་པོ། རྒྱ་ནག་གི་རྒྱལ་མོ་ཚི་ཞི་ལྟ་བུའོ། །འོན་ཀྱང་ཁོ་མོ་ཚོ་ནི་དམིགས་
བསལ་ཞིག་ལས་མ་འདས་པར། དེ་ལས་ལྡོག་སྟེ་སྒྲིག་སྲོལ་འདི་འདྲ་ཞིག་ཡོད་པར་ར་སྤྲོད་བྱས་པ་
རེད། ཚི་ཞིས་དུས་རབས19པའི་དུས་མཇུག་ལ་ཀྲུང་གོར་དབང་བསྒྱུར་བ་དང་། ཡིན་ནའང་སྐབས་
ཐོག་དེའི་ཕོ་བྲང་ནང་གི་བློན་ཆེན་མ་ལུས་པ་དང་དམག་དཔུང་གི་རུ་འདྲེན། ཁྲིམས་དཔོན་དང་
དཔོན་ཆུང༌། ཚན་འབྱེད་རྒྱུགས་འདེམ་ཞུགས་མཁན་གྱི་སློབ་མ། ཅིན་ཧྲི་ཧན་ལིན་
བཅས་ཡོད་དོ་ཅོག་སྐྱེས་པ་ཡིན་པར་མ་ཟད། ཐ་ན་སྙན་ངག་གྱེར་མཁན་དང་དཔེ་ཆ་རྩོམ་མཁན།
རོལ་མོ་དཀྲོལ་མཁན། ལྷ་རྗེ། མཚན་ཉིད་རིག་པ་སྨྲ་མཁན། ཚན་རིག་ཞིབ་འཇུག་པ་བཅས་ཡོངས་སུ་རྫོགས་པ་སྐྱེས་པ་ཁོ་ནའི་ལས་སུ་གྱུར།
ཧ་ལམ་ཞིང་ལས་དང་བཟོ་ལས་སྤྱི་ཚོགས་ཕལ་མོ་ཆེའི་ཁྲོད་དུ། ཕ་དབང་ལམ་ལུགས་ཀྱི་
སྤྱི་ཚོགས་རྒྱུན་གཏན་ཞིག་ཏུ་གྱུར་ཅིང༌། ཆབ་སྲིད་སྡེ་གཟར་དང་སྤྱི་ཚོགས་གསར་བརྗེ། དཔལ་
འབྱོར་བཅོས་བསྒྱུར་བཅས་ལས་འགུལ་རྣམ་པ་སྣ་ཚོགས་བརྒྱུད་ནའང་ཉམས་པ་མེད་པར་སྔར་
བཞིན་གནས་ཡོད། ཨེ་ཅིབ་ལ་དཔེ་བཞག་ན། འདས་པའི་དུས་རབས་དུ་མའི་ནང་རོལ་ལ་དབང་
སྒྱུར་པ་མང་པོ་མང་པོ་བརྗེས་ཤིང་། ཡ་ཧྲུའུ་རྒྱལ་རབས་ནས་ཏ་ཟིག དེ་ནས་མ་ཆིན་ཏུན་རྒྱལ་རབས། དེ་
ནས་གནའ་བོའི་རོམ། དེ་ནས་ཨ་ར་བྷི། མ་མུའུ་ལུའུ་ཁོ་དེ་ནས་ཐུར་ཁེ་དང་དབྱིན་
ཇིའི་དབང་སྒྱུར་ལ་ཐུག་གི་བར། མགོ་ནས་མཇུག་བར་མཐའ་གཅིག་ཏུ་ཕ་དབང་ལམ་ལུགས་ཡིན་
ནོ། །ཨེ་ཅིབ་ཀྱིས་སྔོན་ཆད་ཧྥ་ལུའོ་ཡི་ཁྲིམས་ལུགས་དང་གྷི་རིག་གི་ཁྲིམས་ལུགས། གནའ་བོའི་རོམ་
གྱི་ཁྲིམས་ལུགས། མུའུ་སི་ལིན་གྱི་ཁྲིམས་ལུགས། ཐུར་ཁེའི་ཁྲིམས་ལུགས། དབྱིན་ཇིའི་ཁྲིམས་ལུགས་
ལ་སོགས་པ་ལག་བསྟར་བྱས་མོད། “བུ་མཛངས་པ” ཞེས་སྐྱེས་པ་མཆོག་ཏུ་ལྟ་བ་ལ་ནམ་ཡང་འགྱུར་བ་གང་ཡང་བྱུང་མྱོང་མེད།
ཕ་དབང་ལམ་ལུགས་ནི་ཡོངས་ཁྱབ་རང་བཞིན་གྱི་སྣང་ཚུལ་ཞིག་ཡིན་ཕྱིར། སྟེས་དབང་གི་
རྒྱུ་རྐྱེན་ག་གེ་མོ་ཞིག་ངན་དགུའི་ཟོ་ཆུན་དུ་འཁོར་བ་ཞིག་གཏན་ནས་ཡིན་མི་སྲིད། ལྷག་པར་ཏུ་
གླེང་འོས་པ་ཞིག་ལ། སྤྱི་ལོ1492ལོར་ཀོ་ལུན་པུའུ་མེ་གླིང་དུ་མ་སླེབས་པའི་ཡར་སྔོན་ལ། མེ་གླིང་
དང་ཨེ་ཤ་ཡའི་གླིང་། ཨ་ཧྥེ་རི་ཁའི་མིའི་རིགས་ཕན་ཚུན་གྱིས་གཅིག་གིས་གཅིག་ཡོད་པ་མི་ཤེས་
པར་ལོ་ངོ་སྟོང་ཕྲག་དུ་མའི་རིང་ལ་འབྲེལ་འདྲིས་བྱས་མྱོང་མེད་ཀྱང་། སྤྱི་ཚོགས་ཕལ་མོ་ཆེས་སྔར་
ལྟར་ཕ་དབང་ལམ་ལུགས་ལག་ཏུ་བསྟར་བཞིན་ཡོད། གལ་སྲིད་ཨེ་ཤ་ཡ་དང་ཨ་ཧྥེ་རི་ཁའི་ཕ་
དབང་ལམ་ལུགས་སྟེས་དབང་གིས་བྱུང་བར་སྨྲས་ན། འོ་ན་ཨ་ཚི་ཐེ་ཁོ་དང་ཨིན་
ཀཱ་བཙན་རྒྱལ་གྱིས་ཕ་དབང་ལམ་ལུགས་སྤྱོད་པ་ནི་སྟབས་ལ་འཁེལ་བ་ཞིག་ཡིན་
སྲིད་དམ་ཞེ་ན། ཡིན་སྲིད་པའི་ཚོད་དཔག་ཅིག་ཡོད་པ་ནི། སྐྱེས་པ་དང་བུད་མེད་ཀྱི་གོ་དོན་ལ་
རིག་གནས་སོ་སོའི་ཁྲོད་དུ་མི་འདྲ་བའི་ཆ་ལྷགས་སྲིད་ཀྱང་། ཐུན་མོང་གི་སྐྱེ་དངོས་རིག་པའི་ངོས་
ཐད་ཀྱི་རྒྱུ་རྐྱེན་འགའ་ཤས་དབང་གིས་རིག་གནས་ཕལ་མོ་ཆེས་བུད་མེད་ལས་སྐྱེས་པར་དོ་སྣང་
ཆེ་བར་གྱུར། དོན་དམ་པར་ང་ཚོས་རྒྱུ་མཚན་ཅི་ཡིན་རྟོགས་ཐབས་བྲལ་ཞིང་། གཞུང་ལུགས་རྣམ་
པ་སྣ་ཚོགས་ཡོད་ན་ཡང་ཡིད་རྟོན་འཕེར་རུང་བ་གཅིག་ཀྱང་མི་འདུག
ཤ་རྒོད་སྨྲ་བའི་གཞུང་ལུགས།
འདི་ནི་རྒྱུན་མཐོང་གི་གཞུང་ལུགས་ཤིག་ཡིན་ཞིང༌། འདིས་སྐྱེས་པ་བུད་མེད་ལས་སྟོབས་ཆེ་
བས། ཁོ་ཚོས་རང་གི་ཤ་རྒོད་ལ་བརྟེན་ནས་བུད་མེད་རྣམས་དབང་དུ་བསྡུ་བར་སྨྲ། གཞུང་ལུགས་
འདི་གོ་བདེར་བཏང་ན། སྐྱེས་པར་ཤུགས་ཆེ་བས་ལུས་ཤུགས་ཆེར་རྒྱག་དགོས་པའི་ངལ་རྩོལ
( ཞིང་རྨོ་བ་དང་སྟོན་བསྡུ་བ། ) བདག་གིར་བཟུང་ཞིང་། དེ་ནས་ཁོ་ཚོས་བཟའ་འབྲུའི་ཐོན་སྐྱེད་
ལ་ཁ་ལོ་བསྒྱུར་བ། རིམ་གྱིས་ཆབ་སྲིད་ཐད་ཀྱི་སྟོབས་ཤུགས་སུ་གྱུར་པར་འདོད།
ཡིན་ནའང་། ཤ་རྒོད་སྨྲ་བའི་གཞུང་ལུགས་ལ་གནད་དོན་གཉིས་ལྷགས་ཡོད་དེ། དང་པོ་
ནི། སྐྱེས་པ་བུད་མེད་ལས་སྟོབས་ཆེ་བ་སྤྱིར་བཏང་གི་སྣང་ཚུལ་ཙམ་ལས། མི་ཡོད་དོ་ཅོག་དེ་
ལྟར་ཡིན་པས་མ་ཁྱབ། གཞན་སྟོབས་ཆེ་བ་ལ་ཡང་རིགས་གང་མང་ཞིག་དགར་ཡོད་དེ། དཔེར་
ན། བུད་མེད་སྐྱེས་པ་ལས་ལྷག་ཏུ་བཀྲེས་ལྟོགས་དང་ནད་ཡམས། ངལ་དུབ་འཁུར་དུ་བཟོད་པར་
མ་ཟད། ད་དུང་བུད་མེད་མང་པོ་ཞིག་རྒྱུག་ན་སྐྱེས་པ་ལས་ཀྱང་མགྱོགས་ཤིང་། ལྡིང་ན་སྐྱེས་པ་
ལས་མཐོ་བ། གཉིས་པ་ནི། འདི་ཡང་གཞུང་ལུགས་འདིའི་སྐྱོན་ཆ་ཆེན་པོ་ཞིག་ཡིན་ཏེ། ལོ་རྒྱུས་ཆ་
ཡོངས་ལ་གཞིགས་ན་ལུས་ཤུགས་རྒྱག་མི་དགོས་པའི་ལས་ཀ(དཔེར་ན། ཆོས་ལུགས་དང་ཁྲིམས་
ལུགས། ཆབ་སྲིད་ལྟ་བུ།)མང་པོ་ཞིག་ཡོད། འོན་ཀྱང་ལས་ཀ་འདི་དག་ཀྱང་བུད་མེད་རྣམས་ལ་
ཐོབ་མེད་པར། དེ་ལས་ལྡོག་སྟེ་རྣང་མ་དང་བཟོ་གྲྭ། ཁྱིམ་དུ་དཀའ་ཚེགས་ཆེ་བའི་ལས་ཤུགས་ངལ་
རྩོལ་བྱེད་བཞིན་ཡོད། གལ་ཏེ་སྤྱི་ཚོགས་དབང་ཆ་བགོ་བཤའ་བྱེད་དུས་ལུས་ཤུགས་བཏོན་པའི་
མང་ཉུང་ལ་གཞིགས་པ་ཡིན་ཚེ། བུད་མེད་ལ་ཐོབ་དགོས་པའི་དབང་ཆ་ད་ལྟ་ལས་ལྡབ་འགྱུར་གྱིས་མང་དགོས་པ་སྨོས་མ་དགོས།
དེ་ལས་གལ་ཆེ་བ་ཞིག་ནི། མིའི་རིགས་སྤྱི་ལ་མཚོན་ནས་བཤད་ན། ལུས་ཤུགས་དང་སྤྱི་
ཚོགས་དབང་ཆའི་བར་དུ་གདོད་ནས་ཐད་ཀར་འབྲེལ་བ་གང་ཡང་མེད། ང་ཚོས་རྣམ་ཀུན་
ལོ་དྲུག་ཅུ་ཅན་ཞིག་གིས་ལོ་ཉི་ཤུ་ཅན་ཞིག་བཀག་སྡོམ་བྱས་པ་མཐོང་ཐོས་མངོན་སུམ་དུ་ཡོད་ལ།
ཕྱི་མའི་སྟོབས་ཤུགས་སྔ་མ་ལས་ཆེ་བ་མངོན་གསལ་རེད། དུས་རབས19པའི་དུས་དཀྱིལ་དུ་ཡ་ར་
པ་མའི་མངའ་སྡེའི་ཞིང་རའི་བྲན་གཡོག་གི་བདག་པོར་མཚོན་ན། སྐབས་དེར་
ཁོ་དང་སྲིང་བལ་འདེབས་མཁན་གྱི་བྲན་གཡོག་གཉིས་ལག་འཛིང་བྱུང་ཚེ། བྲན་གཡོག་གིས་ཁོ་
རང་འཕྲལ་དུ་གན་རྐྱལ་དུ་བསྒྱེལ་སྲིད། གཞན་ཨེ་ཅིབ་ཀྱི་ཧྥ་ལུའོ་དང་གནམ་བདག་ཆོས་ལུགས་
ཀྱི་ཆོས་དཔོན་འདེམས་དུས་ཀྱང་ཚང་མར་ཤེད་ཤུགས་སུ་ཆེ་ལྟ་ཕྱིར་འཛིང་རེས་བྱས་པ་ཡང་མིན་
ནོ། །འཚོལ་སྡུད་སྤྱི་ཚོགས་ཁྲོད་ཆབ་སྲིད་དབང་ཆ་མངའ་མཁན་ནི་རྒྱུན་པར་སྤྱི་ཚོགས་འབྲེལ་
འདྲིས་ལ་བྱང་ཆ་ལྡན་མཁན་ཞིག་ཡིན་པ་ལས་ཤ་རྒོད་རྒྱས་པ་ཆེས་ལེགས་པ་དེ་མ་རེད། ནག་
ཚོགས་རྩ་འཛུགས་ཁྲོད་དུའང་ཇག་དཔོན་དེ་དོན་ལ་ཤ་རྒོད་རྒྱས་པ་ཞིག་མིན་པར། དེ་ལས་ལྡོག་
སྟེ་རྒན་པོ་ཞིག་ཡིན་ལ། ཁོས་ལག་གང་ཡང་འགུལ་མི་དགོས་པར་སྐྱུག་མེར་བའི་ལས་མཐའ་དག་
ལོ་ན་གཞོན་ཞིང་སྟོབས་ཤུགས་ལྡན་པའི་ན་གཞོན་ཚོར་སྤྲད་པས་འཐུས། གལ་ཏེ་ན་གཞོན་ཞིག་
གིས་ཇག་དཔོན་བསད་ནས་རང་ཉིད་ཇག་དཔོན་བྱེད་པའི་སྦྱོར་བ་ལག་ཏུ་བསྟར་འདོད་ཚེ། ལམ་
སེང་ལག་མ་འགུལ་གོང་ལ་རང་ཉིད་ལྔ་ལམ་དུ་བརྫངས་ངེས། སྤྲ་ནག་ཅིག་ལ་མགོ་པའི་གོ་གནས་
ཐོབ་པ་ཡང་བརྟན་ལྷིང་གི་ཚོགས་པ་ཞིག་ཡིན་པ་ལས་མུན་འཐོམས་ཀྱི་དྲག་ཤུགས་མིན་ནོ། །
དོན་དངོས་སུ་མིའི་རིགས་ཀྱི་ལོ་རྒྱུས་ཁྲོད་མངོན་པ་ལྟར་ན། ནམ་རྒྱུན་ཤ་རྒོད་ཀྱི་སྟོབས་
ཤུགས་དང་སྤྱི་ཚོགས་ཀྱི་དབང་ཆའི་བར་ལ་ལྡོག་བསྡུར་གྱི་རྣམ་པར་མངོན་ཡོད། སྤྱི་
ཚོགས་ཕལ་མོ་ཆེའི་ཁྲོད་དུ། ལུས་ཤུགས་བཟང་བ་རྣམས་དེ་ལས་ལྡོག་སྟེ་རིམ་པ་འོག་མའི་ལས་ཀ་
བྱེད། འདིས་གཟན་ཕྲེང་གི་ཤེས་མིའི་གོ་གནས་མཚོན་པ་ཡང་ཡིན་ངེས་ཤིང་། གལ་ཏེ་ཡོད་ཚད་
ལུས་ཤུགས་ཆེ་ཆུང་ལ་གཞིགས་པ་ཡིན་ཚེ། ཤེས་མི་གཟན་ཕྲེང་གི་དབུས་ན་མ་གཏོགས་གནས་
མི་སྲིད། ཡིན་ཡང་ཤེས་མིས་བློ་རིག་དང་སྤྱི་ཚོགས་འབྲེལ་འདྲིས་ཀྱི་ཐབས་ལམ་ལ་བརྟེན་ནས་
གཟན་ཕྲེང་གི་ཡང་རྩེར་སླེབས། དེའི་ཕྱིར། ཤེས་མིའི་ནང་ཁུལ་གྱི་དབང་ཆའི་མུ་ཁྱུད་ཁྲོད་དུའང་
བློ་རིག་དང་སྤྱི་ཚོགས་འབྲེལ་འདྲིས་ཀྱི་ཐབས་ལམ་སྟོབས་ཤུགས་ལས་ལྷག་པར་གྱུར། དེར་བརྟེན་
ཕ་དབང་ལམ་ལུགས་ལོ་རྒྱུས་སྟེང་ཤན་ཤུགས་ཐེབས་པ་ཆེས་རྒྱ་ཆེ་ཞིང་གཡོ་མེད་རྟག་བརྟན་གྱི་
གྲལ་རིམ་ཡིན་པར་འགྲེལ་པ་བྱེད་དུས། ཡོད་ཚད་སྐྱེས་པའི་སྟོབས་ཤུགས་བུད་མེད་ལས་ཆེ་བར་
ཁག་དཀྲིས་ན་དངོས་གནས་ཆ་འཇོག་བྱེད་དཀའ་བར་འདོད་དོ། །
ཁྲམ་པའི་གཞུང་ལུགས།
གཞུང་ལུགས་གཞན་ཞིག་ལྟར་ན། སྐྱེས་པས་གཙོ་ཁྲིད་ཀྱི་གོ་གནས་བཟུང་བ་ནི་ཤེད་ཤུགས་
ཆེ་བའི་དབང་གིས་མིན་པར། དེ་ནི་བཙན་འཛུལ་ལ་དགའ་བའི་རང་གཤིས་ཤིག་ཡིན་པ་དང་། ལོ་
ངོ་ས་ཡ་དུ་མར་རིམ་འགྱུར་བརྒྱུད་སྐྱེས་པའི་བཙན་འཛུལ་གྱི་རང་གཤིས་བུད་མེད་ལས་མངོན་
གསལ་ཡིན་ཞིང་། བུད་མེད་ལའང་ཞེ་འཁོན་དང་འདོད་སྲེད། ཐུབ་ཚོད་བཅས་ཀྱི་ཚོར་བ་འབྱུང་
ངེས་མོད། འོན་ཀྱང་ཁྲམ་པའི་གཞུང་ལུགས་ལྟར་ན་བུད་མེད་ལས་སྐྱེས་པས་གོང་གི་བསམ་པ་
དག་ལག་ཏུ་སྦྱོར་བཏུབ་པས་ལོ་རྒྱུས་ཀྱི་འཁྲུག་པའི་ཡོ་ལང་མཐའ་དག་སྐྱེས་པས་གཙོ་ཁྲིད་བྱས་པར་འདོད།
ཁོ་ཚོས་དམག་འཁྲུག་དུས་སྐབས་སུ་དམག་དཔུང་ལ་མངའ་བསྒྱུར་བས། འཁྲུག་པ་འཇ
ནས་ཞི་བདེའི་སྐབས་སུ་སླེབས་དུས་དམངས་ཁྲོད་སྤྱི་ཚོགས་ཀྱི་བདག་པོར་གྱུར། དམངས་ཁྲོད་སྤྱི་
ཚོགས་དབང་བསྒྱུར་ཚེ། དམག་འཁྲུག་དེ་ལས་མང་པོ་བཀྱེ་བྱེད་ཀྱི་ཐོན་ཁུངས་རེག་ཐུབ་པ་དང༌།
དམག་འཁྲུག་དེ་ལས་མང་པོ་བརྒྱབ་ན། སྐྱེས་པས་དེ་བས་ཀྱང་སྤྱི་ཚོགས་ལ་དབང་བསྒྱུར་ཐུབ་
པར་བརྟེན། འདི་འདྲའི་འཁོར་བསྐྱོད་ཅིག་གིས་དམག་འཁྲུག་ཅིའི་ཕྱིར་གང་སར་ཁྱབ་དོན་དང་ག་
ས་གང་ན་ཕ་དབང་སྤྱི་ཚོགས་ཡོད་དོན་ལ་འགྲེལ་བཤད་བགྱིས།
ཉེ་བའི་ལོ་ཤས་ནང་སྐྱེས་པ་དང་བུད་མེད་ཀྱི་སྐུལ་རྒྱུ་དང་མྱོང་རྟོགས་མ་ལག་ལ་ཞིབ་འཇུག་
བྱས་པའི་མཇུག་འབྲས་ལྟར་ན། སྐྱེས་པའི་ཕར་རྒོལ་དང་དྲག་ཤུགས་ཀྱི་བློ་ཁ་གཏད་ཕྱོགས་དངོས་
གནས་ཅུང་མངོན་གསལ་ཡིན་པས། ཆ་སྙོམས་བྱས་ན་སྤྱིའི་ཆ་ནས་དམག་མི་དཀྱུས་མ་ཞིག་བྱས་
ན་ཤིན་ཏུ་འཚམ། ཡིན་ནའང༌། དམག་མི་དཀྱུས་མ་ཡོངས་རྫོགས་སྐྱེས་པ་ཡིན་ཚེ། ལྟག་རྒྱབ་ནས་
ཐབས་ཇུས་འདོན་མཁན་རིགས་འདེད་བྱས་ནས་སྐྱེས་པ་ཞིག་ཡིན་དགོས་པ་དང་། དེར་མ་ཟད་ད་
དུང་རྒྱལ་ཁའི་འབྲས་བུ་ལོངས་སུ་སྤྱོད་མཁན་ཡང་ཡིན་དགོས་ཤེ་ན། སྔར་བཞིན་རྒྱུ་མཚན་གང་
ཡང་མེད། དཔེར་ན། འདི་ནི་སྲིང་བལ་ཞིང་རའི་ནང་གི་ཞིང་བྲན་མཐའ་དག་མི་རྒྱུད་ནག་པོ་ཡིན་
ཚེ། ཞིང་རའི་བདག་པོ་ཡང་མི་རྒྱུད་ནག་པོ་ཞིག་ཡིན་དགོས་པའི་འདོད་ཚུལ་དང་གཉིས་སུ་མ་
མཆིས། ཞིང་བྲན་མཐའ་དག་མི་རྒྱུད་ནག་པོའི་རིགས་ཡིན་ཡང་དེར་མི་རྒྱུད་དཀར་པོའི་བདག་པོ་
ཞིག་ཡོད་རུང་བ་ནང་བཞིན། དམག་མི་ཡོད་དོ་ཅོག་སྐྱེས་པ་ཡིན་པའི་རུ་དཔུང་ལ་བུད་མེད་ཀྱི་
དམག་དཔོན་ཞིག་ཅིའི་ཕྱིར་ཡོད་མི་ཆོག ཡང་ན་མ་མཐའ་ཡང་མགོ་ཁྲིད་རིམ་པའི་ཁྲོད་མི་འགའ་
ཤས་ཤིག་བུད་མེད་ཡིན་ན་ཅིས་མི་ཆོག དོན་དངོས་སུ་ལོ་རྒྱུས་སྤྱིའི་སྤྱི་ཚོགས་ཕལ་ཆེ་བའི་ཁྲོད།
དམག་ཕྱོགས་ཀྱི་མཐོ་རིམ་མི་སྣ་མང་ཤས་ཤིག་དམག་མི་དཀྱུས་མ་ནས་རིམ་གྱིས་ཡར་འཕར་བ་
མ་ཡིན་པར། ཐད་ཀར་བསྐོ་འཇོག་བྱས་པ་ཤ་སྟག་ཏུ་སྣང༌། ནམ་རྒྱུན་དམག་དཔུང་གི་མགོ་ཁྲིད་ཚོ་
ཉིན་གཅིག་ལའང་དམག་མི་བྱས་མྱོང་མེད། དེ་དག་སྐུ་དྲག་དང་ཕྱུག་པོ། ཡང་ན་སློབ་གསོ་ཐོབ་པའི་
དབང་གིས་མཐོ་རིམ་དམག་དཔོན་གྱི་གོ་གནས་གཟི་བརྗིད་ཅན་ཁོ་ཚོར་ཐོབ་པ་རེད།
དཔེར་ན། ན་ཕོ་ལུན་གྱི་དགྲ་ཟླ་གུང་ཝེ་ལིན་ཏུན་ལ་མཚོན་ན། ཁོ་རང་
དགུང་ལོ18སྟེང་དབྱིན་ཇིའི་དམག་དཔུང་དུ་ཞུགས་མ་ཐག་དམག་དཔོན་ལ་བསྐོ་འཇོག་བྱས།
ཁོས་རྒྱུན་པར་མངའ་འོག་གི་མི་སེར་རྣམས་མིག་ནང་དུ་མི་འཇོག་ལ། ན་ཕོ་ལུན་དང་གཡུལ་
འཐབ་བྱེད་དུས་སྐུ་དྲག་ཅིག་ལ་འཕྲིན་ཡིག་བསྐུར། འཕྲིན་ཡིག་ནང་དུ “ང་ཚོས་མཛུབ་ཁྲིད་བྱེད་
བཞིན་པའི་དམག་མི་དེ་དག་ནི་སྤྱི་ཚོགས་སྟེང་ཕན་ཏིལ་འབྲུ་ཙམ་ཡང་མེད་པའི་ཁྲམ་པ་རྐྱང་
རྐྱང་རེད” ཅེས་བྲིས་འདུག དམག་མི་འདི་དག་ནི་རྒྱུན་པར་མི་སེར་དབུལ་པོ་དང་གྲངས་ཉུང་
མི་རིགས(དཔེར་ན།ཨེར་ལན་གྱི་གནམ་བདག་ཆོས་ལུགས་ལ་དད་མཁན།)ཡིན་ཞིང༌། ཁོ་ཚོར་
དམག་དཔུང་ཁྲོད་དུ་གོ་གནས་འཕར་བའི་གོ་སྐབས་ཤིན་ཏུ་ཉག་ཕྲ་བ་དང་། གོ་གནས་མཐོན་པོ་
མ་ལུས་པ་གུང(དབྱིན་ཡུལ་དང་ཧྥ་རན་སི་སོགས་སུ་རྒྱལ་རིགས་ཀྱི་སྲས་ཐུ་བོའི་གོ་མིང་།)
དང་ཆིན་ཝང་། རྒྱལ་པོ་སོགས་ཀྱི་ཆེད་སྤྱོད་ཁེ་དབང་དུ་གྱུར། དེས་ན་སྐྱེས་པའི་གུང་གི་གོ་མིང་མ་
གཏོགས་བུད་མེད་ཀྱི་གུང་གི་གོ་མིང་མེད་པའི་རྒྱུ་མཚན་ཡང་སྙིང་ཅི་ཡིན་ནམ།
ཧྥ་ལན་ཞི་བཙན་རྒྱལ་གྱིས་སེ་ནེ་ཀལ་གྱི་མི་དང་ཨར་ཅི་རི་ཡའི་མི། ཧྥ་རན་སིའི་བཟོ་བའི་
གྲལ་རིམ་གྱི་རྔུལ་ཁྲག་ལ་བརྟེན་ནས་ད་གཟོད་ཨ་ཧྥེ་རི་ཁའི་མངའ་ཁོངས་འཛུགས་སྐྲུན་དང་སྲུང་
སྐྱོང་ཐུབ་པ་བྱུང་། ཡིན་ནའང་དམག་མི་འདི་དག་གི་ཁྲོད་དུ་ཧྥ་རན་སིའི་སྐུ་དྲག་གི་མི་གྲངས་
ཤིན་ཏུ་ཉུང་མོད། དམག་དཔུང་གི་སྣེ་ཁྲིད་དང་བཙན་རྒྱལ་ལ་དབང་སྒྱུར་མཁན། མཇུག་མཐའི་
རྒྱལ་ཁའི་འབྲས་བུ་ལོངས་སུ་སྤྱོད་མཁན་ཕལ་ཆེ་བ་སྐུ་དྲག་རེད། དེ་བཞིན་དུ་གོང་གི་གནད་དོན་
དང་འདྲ་བར་འདི་དག་ཐམས་ཅད་ཅིའི་ཕྱིར་ཧྥ་རན་སིའི་སྐྱེས་པ་ཡིན་པ་ལས་བུད་མེད་མ་ཡིན།
ཀྲུང་གོར་ཡང་དུས་ཡུན་རིང་པོར་རིག་གནས་པས་དམག་དཔུང་ཁྲིད་པའི་གོམས་སྲོལ་ཞིག་
ཡོད་ལ། རྣམ་ཀུན་དམག་དཔོན་ནི་འཁོར་གསུམ་ལ་གོམས་པ་ཞིག་མིན་པར་ཡི་གེས་མཁས་རྩལ་
སྟོན་མཁན་ཞིག་ཕྱིན། རྒྱའི་ངག་རྒྱུན་ལ་ཡང “ཕོ་བཟང་པོ་དམག་ལ་མི་འགྲོ། ལྕགས་བཟང་པོས་
འཛེར་མ་མི་རྡུང” ཞེས་པའི་གཏམ་དཔེ་བྱུང་བ་ལས། མི་གྲུང་པོ་ཡིན་ན་དམག་ལ་འགྲོ་བ་ལས་
རིག་གནས་སྦྱོང་དགོས་ཚུལ་བསྟན་ཡོད། འོན་ཀྱང་འདི་ལྟར་བཤད་ན། དཔོན་པོའི་གོ་ས་ཡོད་ཚད་ཅིའི་ཕྱིར་སྐྱེས་པ་ཁོ་ནར་དབང་བ་རེད།
ང་ཚོས་བུད་མེད་ཚོའི་ལུས་ཤུགས་ཉམ་ཆུང་ཡིན་པ་དང་སྐུལ་རྒྱུ་འདུས་ཚད་ཞན་ཚེ། དཔོན་
པོ་བཟང་པོ་དང་དམག་དཔོན་བྱེད་མི་ནུས་པའམ་སྲིད་སྐྱོང་མི་ནུས་པ་མི་མཚོན་ཏེ། གོང་གསལ་
གྱི་དོན་དག་དེ་དག་སྒྲུབ་ན་དངོས་གནས་ལུས་ཤུགས་དང་བཟོད་ཤུགས་ངེས་ཅན་ཞིག་དགོས་པ་
ལས། མཛོ་འདྲ་བའི་ཤེད་ཤུགས་དང་གཅན་གཟན་ལྟ་བུའི་གདུག་རྩུབ་མི་དགོས། དམག་འཁྲུག་
ནི་ཆང་ཁང་ནང་གི་འཛིང་རེས་དང་མི་འདྲ་བར་རྙོག་འཛིང་ལྡན་པའི་རྩ་འཛུགས་དང་མཉམ་
ལས། དམག་མིའི་སེམས་ཤུགས་གཟེངས་སུ་གཏོད་པའི་ཐབས་མཆོག་ཏུ་གྱུར་པ་ཞིག་དགོས། ངེས་
དོན་གྱི་རྣམ་པར་རྒྱལ་བའི་གནད་དམ་པ་ནི་རྣམ་ཀུན་ནང་ཁུལ་བདེ་འགོད་དང་ཕྱི་དགྲ་འགོག་
རྒོལ་བྱེད་དགོས་ཤིང༌། དུས་མཚུངས་སུ་ཕ་རོལ་པོའི་བསམ་ཚུལ(ལྷག་པར་ཏུ་དགྲ་ཟླའི་བསམ་
ཚུལ། )གང་ཡིན་རྟོགས་དགོས། གལ་སྲིད་ཤེད་ཤུགས་ལས་མེད་ཅིང་ཕར་རྒོལ་ཁོ་ན་མ་གཏོགས་
མི་ཤེས་པའི་མི་ཞིག་ལ་དམག་འཁྲུག་རྒྱག་ཏུ་བཅུག་ཚེ། རྒྱུན་པར་ཕམ་ཁ་ལས་རྒྱལ་ཁ་འཐོབ་མི་
སྲིད་དོ། །དེར་བརྟེན་དམག་དཔོན་བདམས་ན་མཉམ་ལས་དང་དམག་མིར་སེམས་གསོ་བྱེད་
མཁས་པ། ལྟ་ཚུལ་སྣ་ཚོགས་འདོན་ནུས་པའི་མི་ཞིག་ཡིན་ཞིང་། སྟོབས་འབྱོར་ལྡན་པའི་བཙན་
རྒྱལ་སྐྱོང་ཐུབ་མཁན་ཞིག་ལ་མཚོན་ཡང་དོན་དག་འདི་དག་ལ་མངའ་བརྙེས་ཡོད་པ་ཞིག་ཡིན་
ངེས། དཔེར་ན། ཨོ་ཀུའུ་སི་ཏོ་དམག་དོན་ཐད་ཀྱི་འཇོན་ཐང་གོང་མ་ཁའེ་སག་
དང་ཨེ་ལེག་ཟན་དྷར་གྱི་དོ་ཟླར་མི་ཡོང་མོད། བཙན་རྒྱལ་བརྟན་བརླིང་དང་ཡུན་རིང་པོར་
སྐྱོང་བའི་ཐད་ནས་སྔ་མ་གཉིས་ཁོང་གི་ཟླར་མི་ཡོང༌། ཁོང་ལ་མི་སེར་ཚོས་གོང་བཀུར་ཐོབ་པར་
མ་ཟད། ད་དུང་དེང་གི་ལོ་རྒྱུས་སྨྲ་བ་རྣམས་ཀྱི་གདེང་འཇོག་ཚད་མཐོན་པོ་ཡང་ཐོབ། འདི་དག་
ལྟར་ན་ཁོང་ལ་གྲུབ་འབྲས་འདི་འདྲ་བ་ཐོབ་དོན་ནི། གང་དེར་གཤིས་འཇམ་དཀྱེལ་ཡངས་ཀྱི་སྤྱོད་པ་བཟང་པོ་མངའ་བས་སོ། །
ཕ་དབང་རྒྱུད་རྒྱུའི་གཞུང་ལུགས།
གཞུང་ལུགས་གསུམ་པས་སྐྱེ་དངོས་རིག་པར་བརྟེན་ནས་ཕ་དབང་ལམ་ལུགས་ཀྱི་གཞུང་
ལུགས་ལ་འགྲེལ་བཤད་རྒྱག་དུས། དྲག་ཤུགས་དང་ཤེད་ཤུགས་ཆེ་བ་གཙོ་བོ་མ་ཡིན་པར། ལོ་ངོ་
ས་ཡ་དུ་མའི་རིམ་འགྱུར་གྱི་བརྒྱུད་རིམ་ཁྲོད་སྐྱེས་པ་དང་བུད་མེད་ལ་འཚོ་གནས་དང་སྐྱེ་འཕེལ་
ཐ་དད་བྱུང་བར་འདོད། སྐྱེས་པ་ལ་མཚོན་ན། ཕན་ཚུན་འགྲན་རྩོད་བྱས་རྗེས་ད་གཟོད་རང་གི་
རིགས་རྒྱུད་སྤེལ་བའི་གོ་སྐབས་རེག་པ་དང༌། དེའི་ཕྱིར་སྐྱེས་པ་ཞིག་གིས་རང་གི་རིགས་རྒྱུད་སྤེལ་
བའི་གོ་སྐབས་རེག་འདོད་ན་དགྲ་ཟླ་ཕམ་པར་བྱེད་ཐུབ་མིན་དང་སྐྱེས་པ་གཞན་ལས་སྟོབས་ལྡན་
མིན་ལ་རག་ལས། དུས་ཡུན་རིམ་གྱིས་ཕར་འདས་པ་དང་བསྟུན་ནས་དུས་ཕྱིས་བརྒྱུད་སྤེལ་བྱས་
པའི་སྐྱེས་པའི་རྒྱུད་རྒྱུ་ནི། ཧམ་སེམས་དང་བརྩོན་པ། རྩོད་པར་དགའ་བའི་སྐྱེས་པ་ཡིན་པར་སྨྲ།
ཡང་ཕྱོགས་གཞན་ཞིག་ནས་བུད་མེད་ལ་མཚོན་ན། རང་ཉིད་ཀྱི་རིགས་རྒྱུད་སྤེལ་བའི་སྐྱེས་
པ་ཞིག་རེག་རྒྱུ་ཁག་པོ་ཞིག་མིན། ཡིན་ནའང་ཕྲུ་གུ་བསྐྱངས་ནས་ནར་སོན་པ་དང་ཕྲུ་གུར་ཚ་བོ་
ཚ་མོ་སྐྱེས་པའི་བར་དུ། ཟླ་དགུ་ཞག་བཅུ་ལ་མངལ་དུ་འཁུར་དགོས་པར་མ་ཟད། ད་དུང་ལོ་ངོ་དུ་
མར་དཀའ་ལས་མྱངས་ཚེ། ད་གཟོད་ཕྲུ་གུ་ནར་སོན་པ་དང༌། དུས་ཡུན་འདིའི་ནང་དུ་ཨ་མ་འདིས་
རང་ཉིད་ཀྱིས་བཟའ་བཏུང་མཁོ་སྒྲུབ་མི་ནུས་པས། མི་མང་པོ་ཞིག་གི་རོགས་རམ་ལ་བརྟེན་
དགོས། དེའི་ཕྱིར། མོར་སྐྱེས་པ་ཞིག་གི་རོགས་རམ་བྱས་ན་ད་གཟོད་རང་ཉིད་དང་ཕྲུ་གུའི་འཚོ་
གནས་ལ་ཁག་ཐེག་ཡོད་པས། བུད་མེད་ཀྱིས་སྐྱེས་པའི་བཏོན་པའི་ཆ་རྐྱེན་རྣམ་པ་སྣ་ཚོགས་དང་
སྐྱེས་པས་ནམ་ནམ་ཞར་ཞར་འབྲལ་བ་མེད་པར་ཕྲུ་གུ་དང་རང་ཉིད་ལ་བདག་སྐྱོང་བྱེད་པའི་
འགན་འཁྲི་ལྕི་མོ་ཕྲག་ཏུ་ལེན་པ་གཉིས་བརྗེས། དེ་ནས་དུས་ཀྱི་ཉག་མ་རེ་རེ་བཞིན་ཕར་འདས་པ་
དང་བསྟུན་ནས་དུས་ཕྱིས་བར་དུ་བརྒྱུད་སྤེལ་བྱས་པའི་བུད་མེད་ཀྱི་རྒྱུད་རྒྱུ་ནི། བཀའ་གསུང་ཅི་
སྒྲུབ་དང་སྐྱེས་པའི་བདག་སྐྱོང་ལ་བརྟེན་དགོས་པའི་བུད་མེད་ཡིན་ཞིང༌། དུས་ཚོད་འབོར་ཆེན་
བཏང་ནས་ཁེ་དབང་འཕྲོག་རྩོད་བྱེད་པའི་བུད་མེད་ཚོའི་རྒྱུད་རྒྱུ་ལ་སྙན་གྲགས་བསྐལ་བརྒྱར་
གནས་པའི་གོ་སྐབས་མེད་པར་བསྙད།
གཞུང་ལུགས་འདིར་གཞིགས་ན། འཚོ་གནས་ཐ་དད་ཡིན་པའི་དབང་གིས་སྐྱེས་པའི་རྒྱུད་རྒྱུ་
ཧམ་སེམས་ཆེར་བཅངས་དང་འཁྲུག་རྩོད་ལ་དགའ་བ་ཅན་དུ་གྱུར་ཅིང༌། ཆབ་སྲིད་དང་དཔལ་
འབྱོར་ལ་ཤིན་ཏུ་མཁས། བུད་མེད་ཀྱི་རྒྱུད་རྒྱུ་ཉེན་གཡོལ་བདེ་རོལ་ལ་ཕྱོགས་ཤིང་ཚེ་གཅིག་ལུས་
གཅིག་ལ་བུ་ཕྲུག་བསྐྱང་ནུས་ན་བློ་ཡིད་ཚིམ་པར་འདོད།
ཡིན་ནའང༌། གཞུང་ལུགས་འདིར་དངོས་ཡོད་ཀྱི་བདེན་དཔང་གིས་ར་སྤྲོད་མི་ནུས་ཏེ།
ལྷག་པར་ཏུ་སྐྱོན་ཆ་ཡོད་པའི་གནད་ཅིག་ནི། འདིར་བུད་མེད་ལ་མི་གཞན་པའི་རོགས་རམ་
མཁོ་དུས་སྐྱེས་པ་ལ་བརྟེན་དགོས་ཞེས་པ་ལས་བུད་མེད་གཞན་པ་མིན་པས། འཁྲུག་རྩོད་ལ་
དགའ་བའི་སྐྱེས་པས་སྤྱི་ཚོགས་ཀྱི་གོ་གནས་གལ་ཆེན་ཟིན་པར་འདོད། འོན་ཀྱང་སྲོག་ཆགས་
རིགས་གང་མང་ཞིག་གི (དཔེར་ན། གླང་ཆེན་དང་ཝོ་སྤྲ་ནག )ཁྲོད་དུའང་ཕོ་མོ་གང་རུང་གི་
རོགས་རམ་ལ་བརྟེན་གྱིན་ཡོད་ལ། དེ་དག་གི་སྤྱི་ཚོགས་ནི་མ་རྒྱུད་སྤྱི་ཚོགས་རེད། སྲོག་ཆགས་
མོ་རྣམས་ལ་གཞན་གྱི་རོགས་རམ་ཤིན་ཏུ་མཁོ་ཕྱིར། ཁོ་མོ་ཚོར་དེ་བས་ཀྱང་སྤྱི་ཚོགས་འབྲེལ་
འདྲིས་ལ་བྱང་ཆ་ལྡན་དགོས་ཤིང་། མཉམ་ལས་ཇི་འདྲ་བྱེད་དགོས་པ་དང་ཕན་ཚུན་ལ་སེམས་
གསོ་ཇི་ལྟར་བྱེད་པ་སོགས་རྟོགས་དགོས། དེར་བརྟེན་དེ་དག་གིས་ཐམས་ཅད་མོ་ཡིན་པའི་
སྤྱི་ཚོགས་དྲ་རྒྱ་ཞིག་བསྐྲུན་ནས་ཕན་ཚུན་ལ་མི་རབས་རྗེས་མ་གསོ་སྐྱོང་བྱེད་པར་རོགས་རམ་
བྱས། སྐབས་འདིར་སྲོག་ཆགས་ཕོ་རྣམས་ཀྱི་དུས་ཚོད་མང་པོ་སྤྱད་ནས་འཁྲུག་རྩོད་ཁོ་ནས་
དུས་འདའ་བར་བྱེད་པས། སྤྱི་ཚོགས་འབྲེལ་འདྲིས་ཀྱི་ཐབས་ལམ་དང་སྤྱི་ཚོགས་འབྲེལ་བ་སྔར་
བཞིན་རྗེས་ལུས་ཡིན། ཝོ་སྤྲ་ནག་དང་གླང་ཆེན་གྱི་སྤྱི་ཚོགས་ཁྲོད་དུ་ཕན་ཚུན་མཉམ་ལས་བྱེད་
པའི་མོ་རྣམས་ཀྱིས་སྟོབས་ཆེ་བའི་དྲ་རྒྱ་ཞིག་བསྐྲུན་ནས་ཁྱོན་ཡོངས་ལ་སྣེ་ཁྲིད་བྱེད་བཞིན་ཡོད་
པས། རང་ཉིད་ཁོ་ནར་མ་གཏོགས་མི་སེམས་པའི་ཕོ་རྣམས་ལོགས་ཤིག་ཏུ་སྡོད་པ་ལས་ཐབས་
གཞན་མེད་དོ། །ཝོ་སྤྲ་ནག་གི་མོ་རྣམས་ཀྱི་ཤེད་ཤུགས་ཕོ་རྣམས་ལ་མི་དོ་རུང་། གལ་སྲིད་ཝོ་སྨྲ་
ནག་ལས་ཕོ་སྤྲ་ཞིག་གིས་བྱ་སྤྱོད་ཚད་ལས་འདས་ཚེ། ཝོ་སྤྲ་ནག་གི་མོ་སྤྲ་རྣམས་མཉམ་དུ་སོང་
ནས་གཅར་རྡུང་བཟོད་གླགས་མེད་པ་ཞིག་བྱེད་ངེས།
གལ་ཏེ་ཝོ་སྤྲ་ནག་དང་གླང་ཆེན་གཉིས་ཀྱིས་འདི་ལྟར་བྱེད་ནུས་ན། ཤེས་མིས་ཅིའི་ཕྱིར་མ་
ནུས་པ་རེད། འདི་དག་དང་བསྡུར་ན། ཤེས་མིའི་སྲོག་ཆགས་འདིའི་རིགས་ཀྱི་སྟོབས་ཤུགས་ཤིན་
ཏུ་ཉམ་ཆུང་ལ། ལེགས་ཆ་ནི་གཞི་ཁྱོན་ཆེ་བའི་མཉམ་ལས་བྱེད་པའི་ནུས་པ་ཁོ་ན་རེད། གལ་སྲིད་
འདི་བདེན་པ་ཡིན་ཚེ། བུད་མེད་ཚོ་དངོས་གནས་གཞན་གྱི་རོགས་རམ་ལ་བརྟེན་དགོས་ཤིང་།
ལྷག་པར་དུ་སྐྱེས་པའི་རོགས་རམ་ལ་བརྟེན་དགོས་པའི་དབང་དུ་བཏང་ཡང་། ཁོ་མོ་ཚོས་ཁྱད་
དུ་འཕགས་པའི་སྤྱི་ཚོགས་འབྲེལ་འདྲིས་ཀྱི་ཐབས་ལམ་སྤྱད་ནས་ཕན་ཚུན་མཉམ་ལས་བྱེད་འོས་
ཤིང་། ཁྱད་པར་དུ་ཐབས་ཤེས་ལ་བརྟེན་ནས་དབང་ཤེད་ཆེ་ཞིང་རང་འདོད་ཅན། རང་ཉིད་ཁོ་ན་
མ་གཏོགས་མི་སེམས་པའི་སྐྱེས་པ་རྣམས་ཕམ་པར་བྱེད་འོས་སོ། །
དེས་ན་ཅིའི་ཕྱིར “མཉམ་ལས” རྒྱལ་ཁ་ལོན་པའི་རྒྱུ་རྐྱེན་གཙོ་བོར་བརྩི་བའི་སྐྱེ་རིགས་
འདིའི་ཁྲོད་དུ། མཉམ་ལས་འདུ་ཤེས་དམན་པའི་ཕྱོགས་ཀྱིས( སྐྱེས་པས། ) མཉམ་ལས་ལ་བྱང་ཆ་
ལྡན་པའི་ཕྱོགས( བུད་མེད། ) ལ་ཚོད་འཛིན་བྱས་པ་རེད་ཅེ་ན། མིག་སྔའི་བར་དུ་ང་ཚོས་ད་དུང་
ཀུན་གྱིས་ཁས་འཆེ་བའི་ལན་ཞིག་མ་རྙེད། གཅིག་བྱས་ན་ང་ཚོས་སྔོན་ལ་བསམས་པ་ཡོད་དོ་ཅོག་
ནོར་བས། ཤེས་མིའི་སྐྱེས་པ་རྣམས་ཀྱིས་ཁྱད་ཆོས་གཙོ་བོ་ནི་ལུས་ཀྱི་ཤེད་ཤུགས་དང་དབང་ཤེད།
ཡང་ན་འཁྲུག་རྩོད་ལ་དགའ་བ་མིན་པར། དེ་ལས་ཁྱད་དུ་འཕགས་པའི་སྤྱི་ཚོགས་འབྲེལ་འདྲིས་
ཀྱི་ཐབས་ལམ་དང་སྔར་ལས་ལྷག་པའི་མཉམ་ལས་ལ་བྱང་ཆ་ལྡན་པ་ཡིན་ནམ་ཞེ་ན། འདིའི་ཐད་
ནས་མིག་སྔར་གཏན་འཁེལ་ངེས་གཏན་ཞིག་མེད།
ཡིན་ཡང་ང་ཚོས་དངོས་སུ་རྟོགས་ཡོང་བ་ནི། མིའི་རིགས་ཀྱི་ཕོ་མོའི་དབྱེ་བར་དུས་
རབས20པ་ནས་བཟུང་གནམ་ས་བླ་འོག་བསྒྱུར་བ་ལྟ་བུའི་འགྱུར་ལྡོག་བྱུང་ཡོད། དེང་དུས་སྤྱི་
ཚོགས་གང་མང་ཞིག་གིས་ཕོ་མོ་གཉིས་ཀར་ཁྲིམས་ལུགས་དང་ཆབ་སྲིད། དཔལ་འབྱོར་ཐད་ནས་
གོ་གནས་དང་ཁེ་དབང་། གོ་སྐབས་འདྲ་མཉམ་སྒོས་ལོངས་སུ་སྤྱོད་ཐུབ་པར་བྱས་ཡོད། ཕོ་མཆོག་
མོ་དམན་གྱི་སྣང་ཚུལ་སྔར་བཞིན་མངོན་གསལ་ཡིན་མོད། སྣང་ཚུལ་ཇེ་ལེགས་སུ་འགྲོ་བའི་མྱུར་
ཚད་ལ་ཧ་ལས་དགོས་པའི་ཚོད་དུ་འདུག སྤྱི་ལོ1913ལོར་ཨ་རིའི་བུད་མེད་ཁ་ཅིག་ཡར་ལངས་
ནས་བུད་མེད་ལའང་འདེམས་ཤོག་འཕེན་པའི་ཁེ་དབང་དགོས་པའི་རེ་བ་བཏོན་པ་ན། ཀུན་གྱིས་
ཁྲེལ་དགོད་དང་ཁུངས་མེད་ལུགས་མེད་དུ་བརྩིས། ཡིན་ནའང་སུ་གང་གིས་བློ་ཡུལ་དུ་དྲན་མ་
མྱོང་བ་ནི། སྤྱི་ལོ2013ལོར་ཨ་རིའི་ཆེས་མཐོའི་ཁྲིམས་ཁང་གི་ཁྲིམས་དཔོན་ཆེན་མོ་ལྔས(བུད་
མེད་གསུམ་དང་སྐྱེས་པ་གཉིས།) མཚན་མཐུན་གཉེན་སྒྲིག་ཁྲིམས་མཐུན་ཡིན་པར་ཁས་ལེན་
ཐོབ་སྟེ། སྐྱེས་པའི་ཁྲིམས་དཔོན་གཞན་པ་བཞིའི་ངོ་རྒོལ་གྱི་ཆོད་དོན་ཁས་མ་བླངས་པ་རེད།
ཏག་ཏག་ཟློས་གར་ནང་བཞིན་གྱི་འགྱུར་ལྡོག་འདི་དག་གིས་རྟེན་གྱི་དབྱེ་བའི་ལོ་རྒྱུས་གང་
འདྲ་ཞིག་ཏུ་འགྱུར་འགྲོ་བ་དཔག་མི་ཐུབ་པར་གྱུར། ད་ལྟ་ང་ཚོས་གསལ་པོར་མཐོང་ནུས་པ་ནི། ཕ་
དབང་ལམ་ལུགས་ལ་དོན་དམ་པར་སྐྱེ་དངོས་རིག་པའི་ཐད་ཀྱི་རྨང་གཞི་གང་ཡང་མེད་པར། དེ་
ལས་ལྡོག་སྟེ་ཁུངས་མེད་གཞི་སྟོང་གི་རྟོག་བཟོའི་དོན་སྤྱི་ཞིག་ལས་མ་འདས། འོན་ཀྱང་འདི་ལྟར་
བྱས་ཚེ། དེས་ན་འདི་ཅིའི་ཕྱིར་ཡོངས་ཁྱབ་ཡིན་པ་དང་། གཞན་ད་དུང་བརྟན་ཞིང་གཡོ་བ་མེད་
པའི་རྒྱུ་མཚན་ཇི་ལྟར་འགྲེལ་བཤད་བྱེད།

སྡེ་ཚན་གསུམ་པ།
མིའི་རིགས་ཀྱི་མཉམ་འདྲེས་གཅིག་གྱུར།

ས་བཅད་དགུ་པ།
ལོ་རྒྱུས་ཀྱི་མདའ་རྩེ།

ཞིང་ལས་གསར་བརྗེའི་རྗེས་ནས་བཟུང་སྟེ། མིའི་རིགས་ཀྱི་སྤྱི་ཚོགས་ཀྱི་གཞི་ཁྱོན་དེ་ལས་རྒྱ་
ཇེ་ཆེ་དང་རྙོག་འཛིང་ལྡན་པར་གྱུར་པ་དང་། དེར་བསྟུན་སྤྱི་ཚོགས་སྒྲིག་སྲོལ་སྐྱོང་བྱེད་ཀྱི་རྟོག་
བཟོའི་གཏམ་རྒྱུད་ཀྱང་ལྷག་ཏུ་ཞིབ་ཚགས་དང་འཐུས་ཚང་ཅན་དུ་གྱུར། མིའི་རིགས་སྐྱེས་ནས་
མ་ཤི་བར་དུ་ལྷ་སྒྲུང་དང་རྟོག་སྒྲུང་ཁྲོད་དུ་འཚོ་ཞིང་། དེ་དག་གིས་མི་རྣམས་ལ་ཆེད་བཙུགས་
ཀྱི་བསམ་གཞིགས་བྱེད་སྟངས་དང་ཆེད་བཙུགས་ཀྱི་ཚད་གཞིར་བརྟེན་ནས་ལས་དོན་བསྒྲུབས།
དེ་བཞིན་དུ་ཆེད་བཙུགས་ཀྱི་དངོས་པོ་ཞིག་དགོས་ན་ཆེད་བཙུགས་ཀྱི་སྒྲིག་ལམ་བསྲུང་དགོས།
འདི་ལྟར་མི་ཆ་མེད་རྒྱུས་མེད་ཁྲི་མ་འབུམ་ལྷན་སྐྱེས་མ་ཡིན་པའི་མིས་རྟོག་བཟོ་བྱས་པའི་ཚོར་
བ་ཞིག་ལ་བརྟེན་ནས་མཉམ་ལས་བྱས། མིས་རྟོག་བཟོ་བྱས་པའི་ཚོར་བ་འདིའི་མིང་ལ “རིག་གནས” ཟེར་རོ། །
དུས་རབས20པའི་སྟོད་ཙམ་ལ། ཆེད་མཁས་པས་རིག་གནས་སོ་སོའི་མ་ལག་རང་གྲུབ་དང་
འཆམ་མཐུན་མཉམ་གནས་ཡིན་པར་མ་ཟད། ད་དུང་ངོ་བོར་འགྱུར་བ་མེད་པའི་ཁྱད་ཆོས་ལྡན་
པ་དང་། མིའི་སྡེ་ཚན་སོ་སོར་ཡང་རང་གི་འཇིག་རྟེན་ལྟ་ཚུལ་དང་སྤྱི་ཚོགས། ཁྲིམས་ལུགས། ཆབ་
སྲིད་མ་ལག་ཅིག་ཡོད་ཅིང་། དེ་དག་རྒྱུ་སྐར་གྱིས་ཉི་མར་སྐོར་བ་བྱེད་པ་ནང་བཞིན་རང་རང་
སོ་སོ་འཁོར་སྐྱོད་ལ་ཐོགས་པ་མེད་པར་འདོད། ལྟ་ཚུལ་འདི་ལྟར་ན། རིག་གནས་ལ་གཞན་གྱིས་
ཤུགས་རྐྱེན་མ་ཐེབས་ཚེ། གཏན་ནས་འགྱུར་བ་གང་ཡང་མེད་པར་སྔར་བཞིན་མུ་མཐུད་དུ་མདུན་
ལ་བསྐྱོད་པ་དང༌། དེ་ནས་ཕྱི་ཕྱོགས་ཀྱི་སྟོབས་ཤུགས་ཤིག་གིས་ཐེ་གཏོགས་བྱས་ཚེ། ད་གཟོད་
འགྱུར་བ་འབྱུང་བར་འདོད། དེའི་ཕྱིར་མིའི་རིགས་རིག་པ་བ་དང་ལོ་རྒྱུས་རིག་པ་བ། ཆབ་སྲིད་
རིག་པ་བ་ཚོས “ས་མོ་ཡའི་རིག་གནས”དང་ཡང་ན “ཐ་སི་མ་ཉི་ཡའི་རིག་
གནས”གླེང་དུས། ཁོ་ཚོའི་སྐད་ཆའི་ཤུགས་ནས་ས་མོ་ཡ་དང་ཐ་སི་མ་
ཉི་ཡའི་དད་མོས་དང་ཁྲིམས་ལུགས། རིན་ཐང་བཅས་ལ་གདོད་ནས་ཐོག་མཐའ་བར་གསུམ་དུ་
འགྱུར་བ་ཕྲ་མོ་ཙམ་ཡང་བྱུང་མེད་པར་སྙམ་པ་འདྲ།
འོན་ཀྱང་ད་ལྟ་རིག་གནས་ཆེད་མཁས་པ་ཕལ་མོ་ཆེས་ངོས་འཛིན་བྱས་པའི་གནས་ཚུལ་
ཏག་ཏག་དེ་ལས་ཕྱིན་ཅི་ལོག་ཡོད་དེ། རིག་གནས་འདྲ་མིན་སོ་སོར་རང་རང་གི་འཐུས་ཚབ་
རང་བཞིན་གྱི་དད་མོས་དང་ཚད་གཞི། རིན་ཐང་ལྟ་བ་ཞིག་ཡོད་མོད། དེ་ལ་ཡང་རྣམ་ཀུན་ཟམ་
མ་ཆད་པར་འགྱུར་ལྡོག་འབྱུང་བཞིན་མཆིས། གལ་སྲིད་ཁོར་ཡུག་དང་ཉེ་འགྲམ་གྱི་རིག་གནས་
ལ་འགྱུར་བ་བྱུང་ཚེ། རིག་གནས་གང་དེ་ལའང་འགྱུར་ལྡོག་འབྱུང་ངེས་སོ། །དེ་ལས་གཞན་རིག་
གནས་རང་སྟེང་དུ་ཡང་འགྱུར་བ་གཏོང་བའི་སྒུལ་ཤུགས་ཤིག་འབྱུང་སྲིད་པ་དང་། ཁོར་ཡུག་
འཇིག་རྟེན་གཞན་དང་འབྲེལ་འདྲིས་མེད་ཅིང་། སྐྱེ་ཁམས་ལ་ཡང་འགྱུར་ལྡོག་མ་བྱུང་བའི་དབང་
དུ་བཏང་ཡང་། སྔར་བཞིན་འགྱུར་བ་གང་ཡང་མི་འབྱུང་བར་གནས་ཐབས་མེད། གལ་སྲིད་
དངོས་ལུགས་རིག་པའི་ཆོས་ཉིད་ལྟར་ན། འགྱུར་བ་གང་ཡང་མི་འབྱུང་བའི་བྱ་དངོས་གཅིག་ཀྱང་
མེད། ཡིན་ནའང་མིའི་རིགས་རང་ཉིད་ཀྱིས་རྟོག་བཏགས་ཀྱིས་གསར་གཏོད་བྱས་པའི་སྒྲིག་སྲོལ་
ཡིན་ཕྱིར། དེའི་ཁྲོད་དུ་ལྟག་སྤྲོད་དུ་གནས་པའི་འགལ་བ་རྣམ་པ་སྣ་ཚོགས་ཡོད་པ་དང་། རིག་
གནས་ཀྱིས་འགལ་བ་འདི་དག་མེད་པར་གཏོང་བས་ན་འགྱུར་བ་མི་འབྱུང་ཀ་མེད་ཡིན་ནོ། །
དཔེ་ཞིག་བཞག་ན། དུས་རབས་བར་མའི་ཡོ་རོབ་གླིང་གི་སྐུ་དྲག་ཚོས་གནམ་བདག་ཆོས་
ལུགས་ལ་དད་པར་མ་ཟད། སྐྱ་དམག་གི་སྙིང་སྟོབས་ཀྱང་བརྩི་སྲུང་བྱེད་ཀྱིན་ཡོད།
དཔེ་མཚོན་རང་བཞིན་གྱི་སྐུ་དྲག་ཚོ་ཞོགས་པར་ཆོས་ཁང་དུ་སོང་སྟེ། ཆོས་དཔོན་གྱི་འཆད་པའི་
སྐྱེས་བུ་དམ་པའི་གཏམ་རྒྱུད་ལ་གསན་ཞིང་། ཆོས་དཔོན་གྱིས་སྙིང་པོ་མེད། སྙིང་པོ་མེད། ཡོད་
ཚད་ལ་སྙིང་པོ་མེད། རྒྱུ་ནོར་དང་འདོད་སྲེད། མཚན་སྙན་སོགས་ནི་ཆེས་ཉེན་ཁ་ཅན་གྱི་བསླུ་བྲིད་
ཡིན་པས། ཁྱོད་དེ་དག་ལ་མི་ཆགས་པར་ཡེ་ཤུའི་རྗེས་སུ་འབྲངས་ཏེ། ཁོང་ནང་བཞིན་ཁེངས་སྐྱུང་
གཤིས་འཇམ་བྱེད་པ་ལས་དྲག་ཤུགས་དང་རྒྱས་སྤྲོས་བྱེད་མི་རུང་། གཞན་ད་དུང་མི་ཞིག་གིས་
ཁྱོད་ཀྱི་འགྲམ་པ་གཡས་པར་འགྲམ་ལྕག་གཞུས་ཚེ། འགྲམ་པ་གཡོན་པ་ཕར་བསྲིངས་དགོས་ཞེས་
བཤད་ཡོང༌། དེ་ནས་སྐུ་དྲག་འདི་ཁྱིམ་དུ་ལོག་དུས་སེམས་སུ་ཁེངས་སྐྱུང་གཤིས་འཇམ་ཅན་ཞིག་
ཡིན། འོན་ཀྱང་དེ་འཕྲོར་ཁོས་སྤུས་ཀ་ཆེས་ལེགས་པའི་ཟ་འོག་གི་གྱོན་པ་ཞིག་བརྗེས་རྗེས་མགོ་
དཔོན་གྱི་བཙན་རྫོང་དུ་སྟོན་མོར་ཕེབས། མཁར་རྫོང་ནང་གི་སྟོན་ཐོག་ཏུ་ཇ་ཆང་མཚོ་མོ་བསྐྱིལ་
འདྲའི་ཁྲོད་སྙན་ངག་གྱེར་མཁན་ལ་ལས་དུས་རབས་བར་མའི་བརྩེ་དུང་གི་གཏམ་རྒྱུད་གྱེར་ཞིང་།
མགྲོན་པོ་ཚོས་ཁ་བཙོག་དང་འཇིགས་ཡེར་བའི་དམག་འཁྲུག་གི་བྱུང་རིམ་འཆད་བཞིན་གདའ།
སྐབས་དེར་གུང་གིས་སྐད་གསེང་མཐོན་པོས་གལ་སྲིད་བརྙས་དམོད་ཐེབས་ན། ཕོ་མཚོན་འོག་ཏུ་
ཤི་ཡང་མགོ་དགྲ་ལ་མི་འདོགས། ཁྱོད་ཀྱི་མཚན་སྙན་ལ་སུས་དམའ་འབེབས་བྱས་ཚེ་ངོ་ཚ་འདི་ནི་
ཁྲག་གིས་བཀྲུས་ན་མ་གཏོགས་དག་པར་མི་ནུས། མི་ཚེ་གཅིག་གི་བདེ་སྐྱིད་ནི་དགྲ་བོ་སྤ་བཀོང་
བར་བྱེད་པ་དང་ཁོ་ཚོའི་ཡིད་འོང་གི་བུ་མོ་ཁྱོད་ཀྱི་རྐང་འོག་ཏུ་འདར་བར་འཇུག་པ་ལས་གཞན་ཅི་ཞིག་ཡོད་ཅེས་བསྒྲགས་ངེས།
རིན་ཐང་ལྟ་ཚུལ་འདི་ལྟ་བུའི་འགལ་བ་དྲུངས་ནས་འབྱིན་མི་ཐུབ་མོད། ཡོ་རོབ་ཀྱི་སྐུ་དྲག་
དང་ཆོས་སྤེལ་མཁན། འབངས་མི་ཚོས་གནད་དོན་འདི་ཐག་གཅོད་བྱེད་སེམས་ཏེ། ཁོ་ཚོའི་རིག་
གནས་ཀྱང་ཞོར་ལ་འགྱུར་ལྡོག་འབྱུང་ངེས་རེད། ཐེངས་ཤིག་ལ་འགལ་འདུ་འདི་ཐག་གཅོད་བྱེད་
སེམས་པ་དེའི་མཇུག་འབྲས་རྒྱ་གྲམ་དམག་གིས་ཤར་འདུལ་བྱེད་པའི་རྒྱུ་རུ་གྱུར། གཡུལ་ལ་ཞུགས་
མཁན་གྱི་སྐྱ་དམག་ཚོར་མཚོན་ན། ཤར་ཕྱོགས་སུ་དཔུང་འཇུག་བྱེད་པ་འདིས་དཔའ་དང་སྟོབས་
ཤུགས་མཚོན་པ་ཡིན་ལ། ཆོས་ལུགས་ལ་མི་ཕྱེད་པའི་དད་པ་མཚོན་ཐབས་ཤིག་ཀྱང་ཡིན་ཕྱིར།
མདའ་གཅིག་གིས་ཤྭ་བོ་གཉིས་སོད་རེད་ཅེས་ནའང་ཆོག འགལ་བ་འདིས་ད་དུང་སྐྱ་དམག་དགེ་
སྒྲུབ་ཚོགས་པ་རྣམ་པ་སྣ་ཚོགས་བཙུགས། དཔེར་ན། སན་ཏེན་སྐྱ་དམག་ཚོགས་པ་
དང་བཙུན་པའི་སྐྱ་དམག་ཚོགས་པ་ལྟ་བུས། ཡེ་ཤུའི་ཆོས་ལུགས་དང་སྐྱ་
དམག་གི་ཕུགས་འདུན་གཉིས་གཞི་གཅིག་ཏུ་སྦྲེལ་བར་འདོད། དུས་རབས་བར་མའི་སྒྱུ་རྩལ་དང་
རྩོམ་རིག་ཁྲོད་དུ་རྣམ་ཀུན་འགལ་བ་འདི་དག་བརྗོད་ཡོད་དེ། དཔེར་ན། ཡ་སི་རྒྱལ་པོ་དང་བུམ་
པའི་གཏམ་རྒྱུད་ནི་དཔེ་མཚོན་རང་བཞིན་ཞིག་ཡིན་ཞིང་། ཡ་སི་རྒྱལ་པོས་ནམ་རྒྱུན་ང་ཚོར་ཕུལ་
དུ་བྱུང་བའི་སྐྱ་དམག་ཀྱང་ཡེ་ཤུའི་ཆོས་ལུགས་ལ་བློ་དཀར་བ་ཞིག་བྱས་ཆོག་ལ། ཡེ་ཤུའི་ཆོས་ལུགས་
ལ་དད་མཁན་ཞིག་ཀྱང་ཕུལ་དུ་བྱུང་བའི་སྐྱ་དམག་བྱས་ཆོག་ཅེས་བཤད་འདོད་པར་མ་ཡིན་ནམ།
དཔེར་བརྗོད་གཞན་ཞིག་ནི་དེང་གི་ཆབ་སྲིད་སྒྲིག་སྲོལ་ཞིག་ཡིན་ཏེ། ཧྥ་རན་སིའི་གསར་
བརྗེ་ཆེན་མོ་ནས་བཟུང་སྟེ། གོ་ལ་ཧྲིལ་པོའི་མི་དམངས་ཚོས་རིམ་གྱིས “རང་དབང” དང “འདྲ་
མཉམ” ནི་ཆེས་མ་མཐའི་རིན་ཐང་ལྟ་ཚུལ་ཡིན་པར་ཁས་འཆེ་བར་གྱུར། ཡིན་ནའང་འདི་
གཉིས་ཀ་མ་གཞི་ཕན་ཚུན་འགལ་ཟླར་གྱུར་ལ། དེས་ན “འདྲ་མཉམ” ཡིན་པར་ཁག་ཐེག་བྱ་
དགོས་ཚེ། མི་བུ་འབུར་ཐོན་ཅན་རྣམས་ལ་བཀག་སྡོམ་མམ་ཚོད་འཛིན་བྱེད་དགོས། དེ་བཞིན་དུ་
མི་ཡོད་དོ་ཅོག་ལ “རང་དབང” ལྡན་དགོས་ན། མི་བུ་རེ་རེའི་འདྲ་མཉམ་ལ་ཐེ་གཏོགས་བྱེད་
དགོས། སྤྱི་ལོ1789ལོར་ཧྥ་རན་སའི་གསར་བརྗེ་ཆེན་མོ་ནས་བཟུང་སྟེ། འཛམ་གླིང་གི་ཆབ་སྲིད་ལོ་
རྒྱུས་ཀྱིས་ཇི་འདྲ་བྱས་ནས་འགལ་བ་འདི་དག་ཐག་གཅོད་བྱེད་པ་ཁོ་ན་བརྗོད་ཡོད་ཅེས་བཤད་
ནའང་མི་ཆོག་པ་གང་ཡང་མེད་དོ། །
ཏི་ཀེན་སིའི་བརྩམས་སྒྲུང་བཀླགས་མྱོང་ཡོད་ཚེ། དུས་རབས19པའི་ཡོ་རོབ་གླིང་གི་རང་དབང་
སྲིད་དབང་གིས་མི་སྒེར་གྱི་རང་དབང་མཆོག་ཏུ་བཀུར་ཅིང་། རྒྱུ་ནོར་མེད་པའི་དབུལ་ཕོངས་ཁྱིམ་
ཚང་གིས་ཉེས་པ་བསགས་ནས་བཙོན་དུ་སྡོད་པ་དང་དྭ་ཕྲུག་ཚོ་ཅི་བྱ་གཏོལ་མེད་དུ་གྱུར་ནས་ཇག་
རྐུན་ཚོགས་པར་ཞུགས་དགོས་ཀྱང་རུང་། ཕངས་སེམས་ཏོག་ཙམ་ཡང་མེད་པ་རྟོགས་ཐུབ།
དེང་གི་ཨ་རི་ལ་མཚོན་ན་ཡང་ཆབ་སྲིད་ཀྱིས་ད་རུང་འགལ་བ་འདི་ཐག་གཅོད་བྱེད་ཐུབ་
མེད། དམངས་གཙོ་ཏང་ཁག་གིས་སྤྱི་ཚོགས་སྔར་ལས་འདྲ་མཉམ་བྱེད་བསམས་ཏེ། རྒན་པ་དང་
ཉམ་ཆུང་ནད་པ་སོགས་ཀྱི་ཆེད་དུ་ངེས་པར་དུ་དཔྱ་ཁྲལ་མང་དུ་བསྡུ་དགོས་ཀྱང་ཕངས་སེམས་
སྤུ་ཙམ་མེད། ཡིན་ནའང་འདི་ལྟར་བྱས་ཚེ། མང་ཚོགས་ཀྱི་ཡོང་འབབ་རང་དབང་དུ་བཀོལ་སྤྱོད་
བྱེད་པའི་རྩ་དོན་དང་འགལ་སོང་བ་མ་ཡིན་ནམ། གལ་སྲིད་ངས་སྒོར་མོ་འདི་སྤྱད་ནས་བྱིས་པ་
སློབ་ཆེན་དུ་བསྐྱལ་འདོད་པ་ལ། སྲིད་གཞུང་གིས་ཅིའི་ཕྱིར་བཙན་གྱིས་བདེ་ཐང་འགན་སྲུང་ཉོ་
རུ་བཅུག་པ་རེད། ཕྱོགས་གཞན་ཞིག་ནས་སྤྱི་མཐུན་ཏང་ཁག་གིས་མི་སོ་སོར་ཚད་མཐོན་པོའི་
རང་དབང་ལོངས་སུ་སྤྱོད་དུ་འཇུག་བསམས་ཏེ། དབུལ་ཕྱུག་གི་ཧེ་བག་ཆེར་སོང་ནས་ཨ་རིའི་མི་
རྣམས་ཀྱིས་བདེ་ཐང་འགན་སྲུང་ཉོ་མ་ནུས་ཀྱང་ཕངས་སེམས་སྤུ་ཙམ་ཡང་མེད། འོན་ཀྱང་འདི་
ལྟར་བྱས་ཚེ་ཁ་སྟོང་ནང་གི་ཚིག་སྟོང་དུ་གྱུར་པ་མ་ཡིན་ནམ།
དེ་ཡང་དུས་རབས་བར་མའི་ནང་དུ་སྐྱ་དམག་གི་སྙིང་སྟོབས་དང་ཡེ་ཤུའི་ཆོས་ལུགས་
གཉིས་བར་གྱི་འགལ་བ་ཐག་གཅོད་མ་ཐུབ་པ་ནང་བཞིན། དེང་གི་སྤྱི་ཚོགས་ཀྱིས་ཀྱང་རང་
དབང་དང་འདྲ་མཉམ་གྱི་འགལ་འདུ་ཐག་གཅོད་ཐུབ་མེད། འོན་ཀྱང་འདི་ནི་སྐྱོན་ཆ་ཆེན་པོ་ཞིག་
མ་ཡིན་ཏེ། འགལ་འདུ་འདི་ལྟ་བུ་ནི་མ་གཞི་ནས་མིའི་རིགས་ཀྱི་རིག་གནས་གང་གིས་ཀྱང་གཡོལ་
ཐུབ་མེད་ལ། ཐ་ན་དེ་ནི་རིག་གནས་འཕེལ་བའི་སྒུལ་ཤུགས་ཤིག་རེད་ཅེས་ན་ཡང་ཆོག་ཕྱིར། མིའི་
རིགས་ལ་གསར་གཏོད་དང་སྒུལ་ཤུགས་བསྩལ། སྒྲ་གདངས་དྲག་ཞན་གཉིས་ཀྱིས་རོལ་དབྱངས་
སྙན་མོ་གྲུབ་པ་ལྟར། མིའི་རིགས་ཀྱི་ཐ་དད་པའི་བསམ་ཚུལ་དང་གོ་དོན། རིན་ཐང་ལྟ་ཚུལ་བཅས་
ཀྱིས་ཀྱང་ང་ཚོར་བཙན་གྱིས་བསམ་གཞིགས་དང་སྐྱོན་བརྗོད། ཡང་བསྐྱར་གདེང་འཇོག་བྱེད་དུ་
བཅུག ཡོད་ཚད་འདྲ་མཚུངས་ཡིན་ཚེ་དེ་ལས་ལྡོག་སྟེ་སེམས་ཁམས་ཁོབ་པར་འགྱུར་སྲིད།
གལ་སྲིད་རིག་གནས་མཐའ་དག་ལ་བྲེལ་འཚུབ་ཅིག་དང་འགལ་འདུ་ཞིག ཡང་ན་ཐག་གཅོད་
ཐབས་བྲལ་བའི་དཀའ་གནད་ཅིག་ཡོད་ཚེ། ད་གཟོད་རིག་གནས་དེ་བས་མཛེས་སྡུག་ལྡན་པ་ཞིག་
ཡིན་ངེས་སེམས་ཚེ། ཤེས་རིག་གང་རུང་ཁྲོད་དུ་ཡོད་པའི་མི་ཡོད་ཚད་ལ་འགལ་འདུའི་བསམ་པ་དང་
ཕན་ཚུན་འཆམ་མཐུན་མཉམ་གནས་བྲལ་བའི་རིན་ཐང་ལྟ་ཚུལ་ངེས་པར་འབྱུང་སྲིད། སྣང་ཚུལ་འདི་
ལྟ་བུ་དངོས་གནས་ཤིན་ཏུ་ཡོངས་ཁྱབ་ཡིན་ཞིང་། ཐ་ན་དེར་ད་དུང་མྱོང་རྟོགས་སྙོམས་ཤོར་
ཞེས་པའི་ཆེད་བཀོལ་མིང་བརྡ་ཞིག་གིས་མཚོན་པར་བྱས་ཡོད། ལར་མྱོང་རྟོགས་སྙོམས་ཤོར་
ནི་མིའི་རིགས་སྤྱིའི་སེམས་ཁམས་ཐད་ཀྱི་གནད་དོན་ཞིག་ཏུ་ངོས་འཛིན་བྱས་མོད་ཀྱང་། དོན་ལ་ཤིན་
ཏུ་འགངས་ཆེ་བའི་ཁྱད་ཆོས་ཤིག་ཡིན་ཏེ། གལ་སྲིད་མི་ལ་དངོས་གནས་དུས་མཚུངས་སུ་ཕན་ཚུན་
འགལ་ཟླར་གྱུར་པའི་དད་འདུན་དང་རིན་ཐང་ལྟ་ཚུལ་ཡོད་མ་ནུས་ཚེ། རིག་གནས་ཡོངས་སུ་རྫོགས་
པ་བསྐྲུན་ཐབས་མེད་ལ་རྒྱུན་འཛིན་དེ་བས་ཀྱང་བྱ་མི་ནུས་སོ། །
དཔེར་ན། དབྱི་སི་ལན་ཆོས་ཁང་ནང་དུ་བསམ་པ་རྣམ་དག་གིས་གསོལ་བ་འདེབས་བཞིན་
པའི་མུའུ་སི་ལིན་དེ་དག་ལ་རྒྱུས་ལོན་བྱང་ཆུབ་པ་ཞིག་བྱ་འདོད་ཚེ། མུའུ་སི་ལིན་ཡོངས་རྫོགས་
ཀྱིས་ཁས་འཆེ་བའི་ལུང་ཚིག་ལ་ཞིབ་འཇུག་བྱ་རྒྱུ་མིན་པར། དེ་ལས་ལྡོག་སྟེ་མུའུ་སི་ལིན་རིག་
གནས་ཁྲོད་དུ་སེལ་ཐབས་བྲལ་བའི་དཀའ་གནད་གང་ཞིག་ཡོད་པ་དང་། གཏན་འབེབས་གང་
དག་གིས་རང་གིས་རང་ལ་ཁ་རྡུང་བཏང་བ། ཡང་གཅིག་བཤད་ན་མུའུ་སི་ལིན་རང་ཉིད་ཀྱིས་
ཀྱང་ཅི་བྱ་ཆ་མ་འཚལ་བར་ཡོད་པའི་གནས་བབ་འོག ད་གཟོད་ཁོ་ཚོ་ལ་དོན་དམ་པའི་རྒྱུས་ལོན་ཞིག་བྱེད་ཐུབ་བོ། །
མྱུལ་མའི་འཁོར་སྐར་ཞིག་གི་འདུ་ཤེས་དགོས།
མིའི་རིགས་ཀྱི་རིག་གནས་ཟམ་མ་ཆད་པར་བྱུང་དང་འབྱུང་བཞིན་ཡོད་མོད། འཁོར་སྐྱོད་
འདི་ཡང་སྙིང་རྦད་དེ་སྐབས་བསྟུན་ཡིན་ནམ། ཡང་ན་དོན་དངོས་སུ་སྤྱི་ཡོངས་ཀྱི་རྣམ་པ་ཞིག་
ཡིན། ཡང་གཅིག་བཤད་ན། ལོ་རྒྱུས་ལ་ཁ་ཕྱོགས་ཆེན་པོ་ཞིག་ཡོད་དམ་ཞེ་ན།
ཁ་ཕྱོགས་ཤིག་ཡོད་པ་ཁ་ཚོན་བཅད་ནས་བཤད་ཆོག ལོ་ངོ་སྟོང་ཕྲག་དུ་མའི་ཡུན་ལ་ང་
ཚོས་གཞི་ཁྱོན་ཆུང་ཞིང་ཅུང་སྟབས་བདེ་ཡིན་པའི་རིག་གནས་དག་རིམ་གྱིས་གཞི་ཁྱོན་ཆེ་ཞིང་
རྙོག་འཛིང་ལྡན་པའི་རིག་གནས་ཀྱི་འཇིངས་ལ་ཐིམ་པ་རྟོགས་ཡོང་བས། འཛམ་གླིང་གི་རིག་
གནས་ཆེན་པོའི་གྲངས་ཀ་རིམ་གྱིས་ཉུང་དུ་ཕྱིན། ཡིན་ནའང་གཞི་ཁྱོན་དང་རྙོག་འཛིང་ལྡན་ཚད་
ཁ་སང་ལས་རིང་དུ་བརྒལ་ཏོ། །འོན་ཏེ་འདི་ནི་སྤྱི་ཁོག་གི་ངོས་ནས་རགས་བཤད་ཙམ་ལས་མ་
འདས། གལ་སྲིད་ཕྲ་མཐོང་གི་ངོས་ཐད་ནས་བལྟས་ན། ཐེངས་རེར་རིག་གནས་འགའ་ཞིག་མཉམ་
འདྲེས་བྱུང་བ་ལ་བརྟེན་ནས་རིག་གནས་ཆེ་གྲས་ཤིག་ཏུ་གྲུབ་དུས། རིག་གནས་ཆེ་གྲས་ཆག་གྲུམ་
ཁ་ཕྲལ་སོང་བ་ཡང་མཐོང་ཐུབ། དེ་ཡང་ཡོན་བཙན་རྒྱལ་གྱིས་སྔར་ཨེ་ཤ་ཡ་གླིང་ཆེན་དབང་དུ་
བསྡུས་པར་མ་ཟད་ཡོ་རོབ་ཀྱི་ས་ཁུལ་ཁག་ཅིག་ཀྱང་དབང་དུ་བསྡུས་མོད། མཇུག་མཐར་ཁ་ཐོར་
ཡ་བྲལ་དུ་གྱུར་པ་ནང་བཞིན་ནམ། ཡང་ན་ཡེ་ཤུའི་ཆོས་ལུགས་ལ་དད་ལྡན་པ་ཁྲི་སྟོང་མང་པོ་
ཡོད་ཀྱང༌། ཁ་གྱེས་ནས་གྲུབ་མཐའ་བགྲང་ལས་འདས་པ་ཞིག་བྱུང་ཡོད་པ་བཞིན་ནོ། །ལ་ཏིང་ཡི་
གེ་ཡང་དཔེ་དེ་བཞིན་ཡིན་ཏེ། རེ་ཞིག་ཡོ་རོབ་དབུས་ནུབ་ཏུ་དར་ཁྱབ་ཆེན་པོ་བྱུང་ཡང༌། མཐའ་
མཇུག་ས་གནས་སོ་སོའི་ཡུལ་སྐད་དུ་གྱུར་ཅིང་། ཕྱིས་སུ་རིམ་འགྱུར་བྱུང་ནས་རྒྱལ་ཁབ་སོ་སོའི་
སྐད་ཆར་གྱུར། ཡིན་ནའང་འདུ་བའི་མཐའ་མ་འབྲལ་བ་ནི་གནས་སྐབས་ཙམ་དང་ཡུན་རིང་བྲལ་
བའི་མཐའ་མ་འདུ་བ་ནི་རྟག་བརྟན་གྱི་འཕེལ་ཕྱོགས་ཆེན་པོ་ཞིག་ཡིན་ནོ། །
ལོ་རྒྱུས་ཀྱི་ཁ་ཕྱོགས་ལ་ལྟ་ཞིབ་བྱེད་བསམ་ན། གཙོ་བོ་མཐོ་ཚད་གང་འདྲ་ཞིག་ནས་ལྟ་བ་ལ་
རག་ལས་ཤིང་། གལ་ཏེ་སྤྱིར་བཏང་གི་འཕྲེད་ལྟའི་ངོས་ཐད་ནས་ལོ་ངོ་བཅུ་ཕྲག་ཁ་ཤས་དང་དུས་
རབས་འགའི་འཕེལ་ཕྱོགས་ལ་བལྟས་ན། ལོ་རྒྱུས་ཀྱི་འཕེལ་ཕྱོགས་ཡང་སྙིང་འདུ་འབྲལ་གང་ཡིན་
ལ་བརྡར་ཤ་གཅོད་ཐབས་བྲལ་བས། དུས་ཡུན་དེ་ལས་རིང་ཞིང་སྤྱིའི་འཕེལ་ཕྱོགས་ལ་ལྟ་དགོས་
ཚེ། སྤྱིར་བཏང་གི་འཕྲེད་ལྟ་བྱས་ན་མཐོང་མི་སྲིད་པས། ངེས་པར་དུ་མིའི་རིགས་ཀྱི་བར་སྣང་གི་
མྱུལ་མའི་འཁོར་སྐར་ཞིག་གི་མཐོ་ཚད་ནས་ཐུར་ལ་བལྟས་ཚེ། མཐོང་ཡོང་བ་ནི་དུས་རབས་འགའི་
ལོ་རྒྱུས་ཙམ་མིན་པར། ལོ་ངོ་སྟོང་ཕྲག་དུ་མ་ཡིན་ནོ། །མཐོ་ཚད་འདི་འདྲ་ནས་ད་གཟོད་ལོ་རྒྱུས་ཀྱི་
འཕེལ་ཕྱོགས་བྲལ་བའི་མཐའ་མ་འདུ་བ་ཡིན་པ་བལྟས་པ་ཙམ་གྱིས་རྟོགས་ཡོང་། གོང་ནས་འཆད་
པའི་ཡེ་ཤུའི་ཆོས་ལུགས་ཀྱི་ཁ་བྲལ་དང་ཡོན་བཙན་རྒྱལ་ཁ་ཐོར་དུ་སོང་བའི་དཔེར་བརྗོད་དེ་
གཉིས་ནི། ལོ་རྒྱུས་ཀྱི་ལམ་ཆེན་སྟེང་གི་བརྡབ་གསིག་ཕྲ་མོ་ཙམ་ལས་མ་འདས་སོ། །
ལོ་རྒྱུས་ཀྱི་ཁ་ཕྱོགས་ཆེན་པོ་གསལ་ཐག་ཆོད་ཅིག་མཐོང་འདོད་ན། ཆེས་ལེགས་པའི་ཐབས་ལམ་
ནི་དུས་སྐབས་མི་འདྲ་བའི་ནང་ས་སྒང་འདིའི་སྟེང་དུ་ཡང་སྙིང་རིག་གནས་ཅི་ཙམ་མཉམ་གནས་
བྱས་མྱོང་བ་བརྩི་རྒྱུ་དེ་རེད། ང་ཚོས་རྒྱུན་པར་ས་སྒང་ཧྲིལ་པོ་སྡེ་ཚན་ཞིག་ཡིན་པར་ངོས་འཛིན་བྱེད་
མོད། ལོ་རྒྱུས་ཐོག་གི་དུས་ཡུན་མང་ཆེ་ཤོས་ནང་དུ་མ་གཞི་སའི་གོ་ལ་ནི་བརྟན་སྐར་མ་ལག་ཅིག་དང་
འདྲ་བར་མིའི་རིགས་ཀྱི་རིག་གནས་རེ་རེས་ཐུན་མོང་མ་ཡིན་པའི་འཇིག་རྟེན་རེ་གྲུབ།
དེས་ན་ང་ཚོས་ཨོ་སི་ཁྲུ་ལི་ཡའི་ལྷོ་ཕྱོགས་ཀྱི་ཐ་སི་མ་ཉི་ཡ་གླིང་ཕྲན་ལ་དཔེ་བཞག་ན། འདི་
ནི་ཆེ་ཆུང་འབྲིང་ཙམ་ཡོད་པའི་གླིང་ཕྲན་ཞིག་ཡིན་ཞིང་། གནའ་དུས་སུ་ཨོ་སི་ཁྲུ་ལི་ཡའི་སྐམ་ས་
ཆེན་པོར་འདབས་འབྲེལ་དུ་ཡོད་མོད། ཕྱིས་སུ་ཧ་ལམ་སྤྱི་ལོ་སྔོན་གྱི་ལོ10000ཙམ་ལ། འཁྱགས་
ཀླུང་དུས་སྐབས་མཇུག་རྫོགས་ནས་མཚོ་རྒྱས་པས་དེ་ཉིད་གླིང་ཕྲན་དུ་གྱུར། སྐབས་དེར་རྔོན་པ་
སྟོང་ཕྲག་དུ་མ་གླིང་ཕྲན་དུ་ལུས་ནས་མི་གཞན་དང་གདོད་ནས་འབྲེལ་འདྲིས་ཆད། མཐར་དུས་
རབས19པར་ཡོ་རོབ་པ་ཚོ་གནས་དེར་མ་སླེབས་ཡར་སྔོན་གྱི་ལོ12000ནང་རོལ་ལ་སུ་གང་གིས་
ཀྱང་ཐ་སི་མ་ཉི་ཡའི་མི་ཞེས་པ་ཞིག་ཡོད་པ་རྟོགས་མེད་ལ། ཐ་སི་མ་ཉི་ཡའི་མི་ཚོས་ཀྱང་གླིང་
ཕྲན་ཕྱི་རོལ་ཏུ་མིའི་རིགས་གཞན་དག་ཡོད་པ་གཏན་ནས་ཤེས་མེད། གླིང་ཕྲན་སྟེང་གི་མི་དེ་ཚོར་
ཡང་ཁོ་ཚོ་རང་ཉིད་ཀྱི་དམག་འཁྲུག་དང་རང་ཉིད་ཀྱི་ཆབ་སྲིད་འགལ་འདུ། རང་ཉིད་ཀྱི་རིག་
གནས་ཡོད། ཡིན་ནའང༌། གལ་སྲིད་ཁྱེད་རང་སྐབས་ཐོག་དེའི་ཀྲུང་གོའི་གོང་མ་དང་མེ་སོ་པི་ཏ་
མེ་ཡའི་དབང་སྒྱུར་བ་ཡིན་ཚེ། ཁྱེད་རང་ལ་མཚོན་ན་ཐ་སི་མ་ཉི་ཡ་ནི་དངོས་གནས་སྐར་མ་ཕུར་
བུའི་སྟེང་དུ་སླེབས་པ་དང་འདྲ། གང་ལྟར་ཀྱང་འཇིག་རྟེན་གཞན་ཞིག་ཏུ་ལྷགས་པ་དང་ཀུན་ནས་མཚུངས་སོ། །
མེ་གླིང་དང་ཡ་གླིང་ཡང་དཔེ་དེ་བཞིན་ཡིན་ཏེ། དུས་རིང་པོའི་ནང་དུ་འཇིག་རྟེན་འདི་
གཉིས་ཀས་ཕན་ཚུན་ལ་ཆ་རྒྱུས་ཅུང་ཙམ་ཡང་མེད། དཔེར་ན། སྤྱི་ལོ་སྔོན་གྱི་དུས་རབས4པ་ནས་
སྤྱི་ལོ་སྔོན་གྱི་དུས་རབས3པ་ཡས་མས་ལ། ཀྲུང་གོའི་ཀྲན་གོའི་དུས་སྐབས་ལ་ཁེལ་ཏེ་བཙན་པོ་
རྣམས་ཀྱིས་བཙན་དབང་ཧམ་གཉེར་བྱེད་པའི་དུས་ཡིན། དུས་མཚུངས་སུ་མེ་གླིང་དབུས་མར་
ཡང་ཐུན་མོང་མ་ཡིན་པའི་མ་ཡའི་ཤེས་རིག་སོ་སོ་འགྲན་རྩོད་བྱེད་པའི་སྒང་ལ་ཁེལ་ཡོད། ཡིན་
ནའང་ཕྱོགས་གཉིས་ཀའི་འཐབ་རྩོད་ལ་འབྲེལ་བ་ཨེན་ཙམ་ཡང་མེད། ཁོ་རང་ཚོར་མཚོན་ན་ཡ་
གླིང་དང་མེ་གླིང་གཉིས་ཀྱི་ཁྱད་པར་ནི་སྐར་མ་མིག་དམར་དང་ཕུར་བུ་ནང་བཞིན་འཇིག་རྟེན་གཉིས་སུ་སྣང་ངོ༌། །
དེས་ན་ས་སྒང་འདིའི་སྟེང་དུ་སྔ་དུས་སུ་ཡང་སྙིང་མིའི་རིགས་ཀྱི་འཇིག་རྟེན་མི་འདྲ་བ་ག་
ཙམ་མཉམ་གནས་བྱས་མྱོང་ཞེ་ན། ཧ་ལམ་སྤྱི་ལོ་སྔོན་གྱི10000ལོར་སའི་གོ་ལའི་སྟེང་མིའི་རིགས་
ཀྱི་རིག་གནས་སྟོང་ཕྲག་དུ་མ་ཡོད་མོད། སྤྱི་ལོ་སྔོན་གྱི2000ལོར་བརྒྱ་ཕྲག་དུ་མ་དང་མང་ནའང་
སྟོང་ཕྲག་་གཉིས་གསུམ་ལས་ལྷག་མེད། ཕྱིས་སུ་སྤྱི་ལོ1450ལོར་གྲངས་ཀ་འདི་དེ་ལས་ལྡབ་འགྱུར་
གྱིས་ཉུང་དུ་ཕྱིན། སྐབས་དེར་མི་འགྱངས་པར་ཡོ་རོབ་མྱུལ་དཔྱད་དུས་རབས་ལ་ཞུགས་གྲབས་
ཡོད་ཀྱང་། སའི་གོ་ལའི་སྟེང་དུ་ད་དུང་སྔར་བཞིན་ཐ་སི་མ་ཉི་ཡ་དང་འདྲ་བའི་རང་རྐྱ་ཐུབ་
པའི “འཇིག་རྟེན་ཆུང་ཆུང” མང་པོ་ཞིག་ཡོད་ན་ཡང་མིའི་རིགས་ལས་བརྒྱ་ཆའི་དགུ་བཅུ་ཕན་
ཚུན་ལ་འབྲེལ་བ་དམ་པོ་བགྱིས་ཏེ། ཡ་གླིང་དང་ཧྥེ་གླིང་ལས་གྲུབ་པའི “ཡ་ཧྥེ་འཇིག་རྟེན” དུ་
འཚོ་གནས་བྱས་ཡོད། སྐབས་ཐོག་དེར་ཡོ་རོབ་དང་ཡ་གླིང༌། ཧྥེ་གླིང་གི་ས་ཆ་མང་ཆེ་ཤོས་ནི
( དེའི་ནང་ས་ཧ་ར་བྱེ་ཐང་ལྷོ་ཕྱོགས་ཀྱི་ས་ཁུལ་མང་ཤས་ཤིག་འདུས )རིག་གནས་དང་ཆབ་སྲིད། དཔལ་འབྱོར་གྱིས་དམ་དུ་སྦྲེལ་ཡོད།
དེས་ན་གོ་ལ་ཧྲིལ་པོའི་སྟེང་ལྷག་པའི་སྤྱིའི་མི་གྲངས་ལས་བརྒྱ་ཆའི་གཅིག་ཙམ་ཡང་ཕལ་
ཆེར་གཞི་ཁྱོན་དང་རྙོག་འཛིང་ལྡན་པའི་ཐད་ནས་འཇིག་རྟེན་བཞིར་དབྱེ་ཆོག་སྟེ།
1. མེ་གླིང་དབུས་མའི་འཇིག་རྟེན། མེ་གླིང་དབུས་མ་མང་ཆེ་བ་དང་མེ་གླིང་བྱང་མའི་ཁག་ཅིག་འདུ།
2. ཨན་ཏི་སིའི་འཇིག་རྟེན། མེ་གླིང་ནུབ་རྒྱུད་མང་ཆེ་ཤོས་འདུ།
3. ཨོ་སི་ཁྲུ་ལི་ཡའི་འཇིག་རྟེན། ཨོ་སི་ཁྲུ་ལི་ཡའི་སྐམ་ས་ཆེན་པོ་འདུ།
4. རྒྱ་མཚོ་ཆེན་པོའི་གླིང་ཆེན་གྱི་འཇིག་རྟེན། ཞི་བདེ་རྒྱ་མཚོའི་ལྷོ་ནུབ་ཀྱི་གླིང་ཕྲན་མང་ཆེ་ཤོས་ཏེ་ཞ་ཝེ་དབྱི་ནས་ནེའུ་ཙི་ལན་འདུ།
དེའི་འཕྲོའི་ལོ300ནང་རོལ་ཏུ། རབ་ཏུ་ཆེ་བའི་ཡ་ཧྥེ་འཇིག་རྟེན་གྱིས་འཇིག་རྟེན་གཞན་
མཐའ་དག་ཁྱུར་མིད་དུ་བཏང་། ཐོག་མར་སྤྱི་ལོ1521ལོར་སི་ཕེན་གྱིས་ཨ་ཚི་ཐེ་ཁོ་བཙན་རྒྱལ་
དབང་དུ་བསྡུས་ཏེ། མེ་གླིང་དབུས་མའི་འཇིག་རྟེན་དུ་ལྷགས། དུས་མཚུངས་སུ་མའེ་རྫི་ལུན་གྱིས་
སའི་གོ་ལར་བསྐོར་བའི་མཚོ་འགྲུལ་གྱིས་རྒྱ་མཚོ་ཆེན་པོའི་གླིང་ཆེན་གྱི་འཇིག་རྟེན་ལ་ཐེ་གཏོགས་
བྱེད་མགོ་བརྩམས་ཤིང་། ཕྱིས་སུ་མི་འགྱངས་པར་གཞི་ནས་དབང་དུ་བསྡུས། 1532ལོར་སི་ཕེན་
གྱིས་ཨིན་ཀཱ་བཙན་རྒྱལ་རྩ་མེད་དུ་བཏང་བ་ནས་བཟུང་ཨན་ཏི་སིའི་འཇིག་རྟེན་མིང་གི་ལྷག་
མར་གྱུར། སྤྱི་ལོ1606ལོར་ཡོ་རོབ་པ་ཐེངས་དང་པོར་ཨོ་སི་ཁྲུ་ལི་ཡའི་སྐམ་སར་སླེབས་པ་དང༌། སྤྱི་
ལོ1788ལོར་དབྱིན་ཇིས་གཞི་ནས་མི་སེར་སྤེལ་མགོ་བརྩམས་པ་ན། བབ་ཆགས་པའི་འཇིག་རྟེན་
འདི་ཡང་གདོད་ནས་མེད་པར་གྱུར། དེ་ནས་ལོ15རྗེས་སུ་དབྱིན་ཇིས་ཐ་སི་མ་ཉི་ཡའི་གླིང་ཕྲན་དུ་
མི་སེར་སྤེལ་ཡུལ་དང་པོ་བཙུགས་པ་ན། མཐར་མ་གཞི་རང་ཚུགས་ཅན་གྱི་མིའི་རིགས་ཀྱི་འཇིག་
རྟེན་ཆེས་མཐའ་མ་དེ་ཡང་ཡ་ཧྥེའི་རིག་གནས་མུ་ཁྱུད་ཀྱི་ཁོངས་སུ་བསྡུས།
ས་གནས་ཡ་ཧྥེ་འཇིག་རྟེན་གྱི་མི་ཆེན་འདིས་ལོ་ངོ་བརྒྱ་ཕྲག་དུ་མ་སྤྱད་ནས་ད་གཟོད་
ཁོས་ཁྱུར་མིད་དུ་བཏང་བའི་འཇིག་རྟེན་ཡོད་དོ་ཅོག་འཇུ་ཐུབ་པ་བྱུང་། འོན་ཀྱང་གོ་རིམ་འདིར་
ནམ་ཡང་ཕྱིར་བཟློག་ཐབས་ཤིག་ཡོད་མ་ཡིན། དུས་དེ་རིང་ཧ་ལམ་མིའི་རིགས་བྱིངས་ཀྱིས་ཆབ་
སྲིད་མ་ལག་གཅིག་དང་ལེན(སའི་གོ་ལ་ཧྲིལ་པོ་རྒྱལ་ཁབ་མི་འདྲ་བ་དུ་མར་བགོས། ཡིན་ཡང་
དེར་རྒྱལ་སྤྱིའི་ཐོག་ནས་ཡོངས་ཁྱབ་ཀྱི་ཁས་ལེན་ཐོབ་དགོས།) བྱེད་ཅིང་། དཔལ་འབྱོར་ལམ་
ལུགས་ཤིན་ཏུ་འདྲ་བ་ཞིག(སའི་གོ་ལའི་སྟེང་གི་ཆེས་མཐའ་འཁོབ་ན་ཡོད་པའི་ཡུལ་གྲུ་གང་
ཞིག་ཡིན་རུང་། མ་རྩ་རིང་ལུགས་ཀྱི་ཚོང་ལས་རྣམ་པ་མངོན། ) བཀོལ་བར་མ་ཟད། ཁྲིམས་ལུགས་
ལམ་ལུགས་འདྲ་མཚུངས(མ་མཐའ་ཡང་གཞུང་ལུགས་ངོས་ཐད་ནས་འགྲོ་བ་མིའི་ཐོབ་ཐང་དང་
རྒྱལ་སྤྱིའི་བཅའ་ཁྲིམས་གཉིས་རྒྱལ་ཁབ་མཐའ་དག་འདྲ་མཚུངས་ཡིན། )ཡིན་པ་དང༌། ཚན་རིག་
མ་ལག་འདྲ་བ་དང་ལེན་བྱེད། (དབྱི་རན་དང་དབྱི་སི་རལ། ཨོ་སི་ཁྲུ་ལི་ཡ། ཡང་ན་ཨ་ཀེན་ཐིན་
སོགས་གང་དང་གང་ཡིན་རུང་། ཆེད་མཁས་པའི་མ་རྡུལ་གྲུབ་ཚུལ་ལམ་འདུས་འདྲིལ་གློ་གཅོང་
བཅོས་ཐབས་ཐད་ཀྱི་བསམ་འཆར་མཐུན་པ་རེད།)
ཡིན་ནའང་གོ་ལ་ཧྲིལ་པོའི་རིག་གནས་སྣ་གཅིག་ཡིན་ཡང་ངོ་བོ་མི་འདྲ་སྟེ། ཁེར་རྐྱང་གི་སྐྱེ་
ལྡན་ཕུང་པོ་གཅིག་ལ་དབང་པོ་དང་ཕྲ་ཕུང་འདྲ་མིན་མང་པོ་ཡོད་པ་ནང་བཞིན། སྣ་གཅིག་རང་
བཞིན་གྱི་གོ་ལ་ཧྲིལ་པོའི་རིག་གནས་ཁྲོད་དུའང་མི་དང་འཚོ་སྟངས་འདྲ་མིན་སྣ་ཚོགས་ཡོད་དེ།
དེར་ཉིའུ་ཡོ་གྲོང་ཁྱེར་གྱི་མ་རྐང་འཛིན་ཤོག་གི་བར་ཁེ་པ་ཡོད་ལ། ཨ་ཧྥུ་ཀ་ནི་སི་ཐན་གྱི་ཕྱུགས་
འཚོ་མཁན་ཡང་ཡོད། གང་ལྟར་ཀྱང་ཁོ་ཚོ་ཕན་ཚུན་ལ་འབྲེལ་བ་ངེས་ཅན་ཡོད་པར་མ་ཟད། ད་
དུང་བྱེད་ཐབས་འདྲ་མིན་སྤྱད་ནས་ཕན་ཚུན་ལ་ཤུགས་རྐྱེན་ཐེབས་བཞིན་ཡོད། ལན་རེར་འཁྲུག་
རྩོད་རྣམ་པ་སྣ་ཚོགས་ཡོད་སྲིད་ལ། ཁོ་ཚོས་རྩོད་གླེང་བྱེད་པར་སྤྱོད་པའི་གོ་དོན་འདྲ་མཚུངས་
ཡིན་པ་ལས་གཞན་དམག་འཁྲུག་སྐབས་སུ་སྤྱོད་པའི་མཚོན་ཆ་ཡང་རིགས་གཅིག་ཏུ་སྣང་། གཟབ་
ནན་གྱིས་བཤད་ན་དོན་དམ་པའི “རིག་གནས་ཀྱི་འགལ་འདུ” ནི་མ་གཞི “འོན་པའི་ལབ་
གླེང”ལྟ་བུ་ཡིན། ཡང་གཅིག་བཤད་ན་ཕན་ཚུན་གྱིས་ཕ་རོལ་པས་ཅི་ཞིག་
བཤད་བཞིན་པ་རྟོགས་ཐབས་བྲལ། འོན་ཏེ་ད་ལྟ་དབྱི་རན་དང་ཨ་རི་གཉིས་ཀྱིས་མདུང་རྩེ་ཁ་
སྤྲོད་དུ་གནས་རུང༌། ཁོ་ཚོ་ཐུན་མོང་གིས་འཆད་ཀྱིན་པ་ནི་མི་རིགས་རྒྱལ་ཁབ་དང་མ་རྩ་རིང་
ལུགས་ཀྱི་དཔལ་འབྱོར། རྒྱལ་སྤྱིའི་ཐོག་གི་ཁེ་དབང་ལས་གཞན་ཉིང་རྡུལ་དངོས་ལུགས་རིག་པའི་སྐད་བརྡའི་ཚན་པ་ཁོ་ན་ཉིད་དོ། །
ང་ཚོས་རྒྱུན་པར་རིག་གནས་འགའ་ཤས་ཤིག་ཅུང “གཙང་མ” ཡིན་པར་བསྙད་མོད། གལ་
སྲིད “གཙང་མ” ཞེས་པ་ནི་མགོ་ནས་མཇུག་བར་གྱི་འཕེལ་རྒྱས་ལ་ཕྱིའི་རིག་གནས་ཀྱིས་གདོད་
ནས་ཤུགས་རྐྱེན་ཐེབས་མེད་པ་ནི། ས་གནས་ཀྱི་ཆེས་གདོད་མའི་སྲོལ་རྒྱུན་ཁོ་ན་ལས། གོ་ལའི་སྟེང་
དུ་རིག་གནས་གཙང་མ་ཞིག་སྔ་མོ་ནས་མེད། འདས་པའི་དུས་རབས་དུ་མའི་ཁྲོད་གོ་ལ་ཅན་ལ་
ཕྱོགས་པའི་ཚ་རླབས་དགུང་དུ་འཕྱུར་བས་ཧ་ལམ་རིག་གནས་མཐའ་དག་གི་རྣམ་པ་བསྒྱུར་ཟིན་
པས་ཡ་ཐོག་གདོད་མའི་རྣམ་པ་མཐོང་མི་ནུས།
གོ་ལ་ཅན་གྱི་ཆེས་མཚར་བའི་དཔེ་ཞིག་ནི་ཕྱི་རྒྱལ་གྱི་བཟའ་བཏུང( དོན་
ནི་མི་རིགས་ཀྱི་ཁྱད་ཆོས་ཀྱིས་ལྡན་པའི་བཟའ་བཏུང་། ) སྣ་ཚོགས་ཡིན་ཏེ། དབྱི་ཐ་ལིའི་ཟ་ཁང་
དུ་ཕལ་ཆེར་ཀྲོ་མ་ཀྲུའི་དབྱི་ཐ་ལིའི་ཕྱེ་ཐུག་ཡོད་དགོས་པ་དང་འདྲ་ཞིང་། ཕོ་ལན་དང་ཨིར་ལན་
གྱི་ཟ་ཁང་ནང་དུ་ཞོག་ཁོག་ཡོད་དགོས་པ། ཨ་ཀེན་ཐིན་གྱི་ཟ་ཁང་དུ་ཚགས་ཤ་ལྷེབ་མཐུག་སྣ་ཁ་
མང་པོ་གདམ་ཆོག་པ། རྒྱ་གར་གྱི་ཟ་ཁང་དུ་ཟས་རིགས་ཡོད་ཚད་ནང་དུ་སེ་པན་བླུགས་དགོས་
པ། སུའེ་ཙེར་གྱི་ཚིག་ཇ་ཁང་དུ་ཁྲོག་ལེ་དྲོན་མོའི་སྟེང་དུ་ཨར་ཕེ་སི་རི་བོའི་དབྱིབས་འདྲའི་མར་
ཞིག་གཡོགས་ཡོང་། ཡིན་ཡང་གོང་གསལ་གྱི་བཟའ་བཏུང་དེ་དག་གི་འབྱུང་ཁུངས་རྒྱལ་ཁབ་དེར་
ཡོད་པ་གཅིག་ཀྱང་མེད་དེ། ཀྲོ་མ་ཀྲི་དང་སེ་པན། ཁོ་ཁོའི་ཐོན་ཡུལ་མོ་ཞི་ཁོ་ཡིན་ལ། སི་ཕེན་གྱིས་
མོ་ཞི་ཁོ་དབང་དུ་བསྡུས་རྗེས་ད་གཟོད་ཡ་ཧྥེ་ས་ཁུལ་དུ་ཁྱབ། གནའ་བོའི་རོམ་བཙན་རྒྱལ་གྱི་ཁའེ་
སག་དང་ཏན་ཏིང་གཉིས་ཀྱིས་ཚེབ་ཀྱིས་དབྱི་ཐ་ལིའི་ཐུག་པ་ཟ་མྱོང་མེད་ལ།(ཐ་ན་སྐབས་ཐོག་
དེར་ཟ་མ་ཟ་བྱེད་ཀྱི་ཚེབ་ཀྱང་གསར་གཏོད་བྱས་མེད།) སུའེ་ཙེར་གྱི་ཝེ་ལེམ་ཐ་ཨར་
གྱིས་ཀྱང་ཁྲོག་ལེ་ཟ་མྱོང་མེད། དེ་བཞིན་རྒྱ་གར་གྱི་སྟོན་པ་ཤཱཀྱ་ཐུབ་པས་ཟ་མའི་ནང་དུ་
སེ་པན་བླུགས་མྱོང་མེད། ཞོག་ཁོག་ནི་ཉེ་བའི་ལོ400ཡར་སྔོན་ལ་ད་གཟོད་ཕོ་ལན་དང་ཨར་ལན་
ལ་དར། སྤྱི་ལོ1492ལོར་ཨ་ཀེན་ཐིན་དུ་རྔ་མོང་དང་རྟ་ཤའི་ཚགས་ཤ་ལྷེབ་མཐུག་ལས་བ་གླང་གི་ཚགས་ཤ་ལྷེབ་མཐུག་གཏན་ནས་མེད།
ཧའོ་ལའེ་ཝུའུ་ཡི་གློག་བརྙན་ཁྲོད་དུ་གཤོང་སའི་དབྱིན་ཏི་ཨན་པ་དག་གིས་དཔའ་ངར་
ཞུམ་མེད་ཀྱིས་རྟ་ཕོར་བཅིབས་ནས་ཡོ་རོབ་པའི་ཁེབས་ཡོད་དོས་འཁོར་ལ་རྒོལ་ཏེ།
འཇིགས་པ་མེད་པར་མེས་པོའི་སྲོལ་རྒྱུན་ལ་སྲུང་སྐྱོང་བྱེད་ཀྱིན་ཡོད། ཡིན་ནའང་། རྟར་བཞོན་པ་
འདིས་ཨ་རིའི་གཉུག་གནས་མི་རིགས་ཀྱི་ལྷད་མེད་རྣམ་དག་གི་གནའ་བོའི་སྲོལ་རྒྱུན་སྣང་བརྙན་
ཞིག་མཚོན་མི་ནུས་ཏེ། དུས་རབས17པ་ནས་དུས་རབས18པར་ཡོ་རོབ་ཀྱི་རྟ་མེ་གླིང་བྱང་མར་
དར་རྗེས། ད་གཟོད་མེ་གླིང་བྱང་མའི་གཤོང་སའི་དམག་དོན་དང་ཆབ་སྲིད་ལ་གནམ་ས་བླ་འོག་
བསྒྱུར་པ་ལྟ་བུའི་འཕོ་འགྱུར་བྱུང་། སྤྱི་ལོ1492ལོར་མེ་གླིང་དུ་ད་དུང་རྟ་མེད་ལ། སུའུ་རིགས་
དང་ཨ་ཕཱ་ཆིའི་མི་རྣམས་དུས་རབས19པར་རྫིག་ཉམས་མངོན་པར་གསལ་
བའི་ཁྱད་ཆོས་ཀྱིས་ཕྱུག་མོད། འདི་དག་ནི་དེང་རབས་རིག་གནས་དང་གོ་ལ་ཅན་གྱི་ཐོན་རྫས་
ཤིག་ཡིན་པ་ལས “ལྷད་མེད་རྣམ་དག” ཏུ་བརྩི་མི་རིགས་སོ། །
གོ་ལ་ཅན་གྱི་མཐོང་རྒྱ།
དོན་དངོས་ཀྱི་ལྟ་ཚུལ་ལ་གཞིགས་ན། འཛམ་གླིང་ཡོངས་ཀྱི་མཉམ་འདྲེས་ཀྱི་ཆེས་འགག་
རྩའི་དུས་རིམ་ནི་འདས་པའི་དུས་རབས་ཁ་ཤས་འདི་ཡིན་ལ། བཙན་རྒྱལ་ཆེ་ཤོས་དག་དར་རྒྱས་
བྱུང་བ་དང་གོ་ལ་ཡོངས་ཀྱི་ཚོང་དོན་དར་རྒྱས་ཡོང་ཞིང༌། ཡ་གླིང་དང་ཧྥེ་གླིང༌། མེ་གླིང༌། རྒྱ་མཚོ་
ཆེན་པོའི་གླིང་གི་མིའི་རིགས་བར་གྱི་འབྲེལ་བ་དམ་ཟབ་ཏུ་གྱུར། དེ་ནས་བཟུང་རྒྱ་གར་གྱི་ཟས་
རིགས་ཁྲོད་དུ་མོ་ཞི་ཁོ་ཡི་སེ་པན་ཡོད་ལ། ཨ་ཀེན་ཐིན་གྱི་རྩྭ་ཐང་ཡོངས་སུ་སི་ཕེན་གྱི་བ་གླང་
བག་ཡངས་སུ་རྒྱུ། འོན་ཀྱང་འདུ་ཤེས་འཛིན་སྟངས་ཐད་ནས་བཤད་ན། སྤྱི་ལོ་སྔོན་གྱི་ལོ1000ནང་
རོལ་ཏུ་རིམ་གྱིས “འཛམ་གླིང་ཧྲིལ་པོ་ཁྱིམ་ཚང་གཅིག” ཡིན་པའི་འདུ་ཤེས་བྱུང་ཡོད་པས།
གནད་འདིའི་གལ་ཆེན་རང་བཞིན་དོན་དངོས་ལས་གལ་ཆེ་བ་དང་། འདིའི་ཡར་སྔོན་གྱི་ལོ་ངོ་
སྟོང་ཕྲག་དུ་མའི་ནང་དུ་ལོ་རྒྱུས་དངོས་གནས་འཛམ་གླིང་མཉམ་འདྲེས་གཅིག་གྱུར་གྱི་ཕྱོགས་སུ་
གོམ་སྟབས་བསྒྱུར་ཀྱང༌། མི་མང་པོ་ཞིག་ལ་མཚོན་ན་འཛམ་གླིང་ཁྱིམ་ཚང་གཅིག་དང་གོ་ལ་ཅན་
ཞེ་ན་བློ་ཡུལ་ལས་འདས་པའི་དོན་དག་ཅིག་རེད།
ཤེས་མིས་འཕེལ་འགྱུར་བརྒྱུད་ནས “ང་ཚོ” དང “ཁོ་ཚོ” ཞེས་དབྱེ་ཤེས་པར་གྱུར། རང་
ཉིད་ཀྱི་ཉེ་འགྲམ་ན་ཡོད་པའི་མི་ཚན་ནི “ང་ཚོ” ཡིན་ལ། དེ་ལས་གཞན་པའི་མི་མཐའ་དག “ཁོ་
ཚོ” རེད། དོན་དངོས་སུ་འཛམ་གླིང་དུ་སྤྱི་ཚོགས་ཅན་གྱི་སྲོག་ཆགས་གང་གིས་ཀྱང་ཁོངས་
གཏོགས་སྐྱེ་རིགས་ཐུན་མོང་གི་ཁེ་དབང་ལ་དོ་སྣང་བྱེད་མི་སྲིད་དེ། སྤྲ་ནག་སུ་གང་གིས་སྤྲ་ནག་
སྐྱེ་རིགས་སྤྱིའི་ཁེ་དབང་ལ་དོ་སྣང་བྱས་མྱོང་མེད་ལ། དུང་དཀར་བུ་ཁྲིད་གཅིག་གིས་འཛམ་གླིང་
གི་དུང་དཀར་བུ་ཁྲིད་ཀྱི་ཆེད་དུ་རྭ་ཅོ་ཡ་གཅིག་སྒྲེང་མི་སྲིད། སེང་གེའི་ཁྱུ་མཆོག་ཅིག་གིས་འཛམ་
གླིང་གི་སེང་གེ་ཡོངས་ཀྱི་རྒྱལ་པོ་བྱེད་རྒྱུ་ཟེར་མྱོང་མེད་པ་དང་། སྦྲང་ཚང་ཞིག་གིས་བསྒྲགས་
ཡིག་སྦྱར་ཏེ། འཛམ་གླིང་གི་སྦྲང་མ་ཐམས་ཅད་མཉམ་འབྲེལ་བྱ་དགོས་ཞེས་ཀྱང་བཤད་མྱོང་མེད།
འོན་ཀྱང་མྱོང་རྟོགས་གསར་བརྗེ་མགོ་བརྩམས་པ་ནས་བཟུང་། ཤེས་མི་འདིའི་ཐད་ནས་
སྐྱེ་རིགས་གཞན་ལས་རིང་དུ་བརྒལ་ཏེ། མི་རྒྱུས་མེད་དང་མཉམ་ལས་བྱ་རྒྱུ་རྒྱུན་ལྡན་ཞིག་ཏུ་
གྱུར་པར་མ་ཟད། ད་དུང་མི་འདི་དག་ནི “སྤུན་མཆེད” དང “གྲོགས་པོ” ལྟ་བུར་གྱུར། འོན་ཏེ་
སྤུན་མཆེད་ཀྱི་མཛའ་གཅུགས་འབྲེལ་བ་འདི་ལ་ཡང་ཚད་བཀག་ཅིག་ཡོད། ཉེ་འགྲམ་གྱི་ལུང་པ་
ཕར་བརྒལ་བའམ་རི་བོ་དེའི་ཕར་ནང་ལ་སླེབས་ཚེ། ཕྱི་རོལ་གྱི་མི་མཐའ་དག་སྔར་བཞིན “ཁོ་
ཚོ” ཡིན་སྲིད། ཧ་ལམ་སྤྱི་ལོ་སྔོན་གྱི3000ལོ་ཡས་མས་ཤིག་ལ། མེ་ནེ་སི་ཡིས་ཨེ་ཅིབ་
གཅིག་གྱུར་བྱས་ནས་ཧྥ་ལུའོ་དང་པོར་གྱུར། ཨེ་ཅིབ་ཀྱི་མི་རྣམས་ལ་མཚོན་ན། ཨེ་ཅིབ་ལ་ངེས་
གཏན་གྱི་མཐའ་མཚམས་ཤིག་ཡོད་པ་དང་། ཕྱི་རོལ་གྱི་མི་ཡོད་དོ་ཅོག་མཚར་བོ་དང་ཉེན་ཁ་ཅན།
དོ་སྣང་བྱ་རིན་མེད་ལ་ས་ཆ་དང་ཐོན་ཁུངས(སྔོན་འགྲོའི་ཆ་རྐྱེན་ནི་ཨེ་ཅིབ་པ་ཚོས་ཧམ་སེམས་
བཅངས་བཞིན་མཆིས།)ཙམ་ལས་ཅི་ཡང་མེད་པའི་མི་ཀླ་ཀློ་སྐོར་ཞིག་ཡིན་སྙམ་བཞིན་ཡོད།
ཡིན་ནའང་མིའི་ཀུན་རྟོག་ལས་བྱུང་བའི་མཐའ་མཚམས་ཐམས་ཅད་ཀྱིས་དོན་ལ་མིའི་རིགས་
ཡོངས་ལས་མང་ཆེ་བ་ཕྱི་རོལ་ཏུ་སྤྱུགས་པ་རེད།
སྤྱི་ལོ་སྔོན་གྱི་ལོ་ངོ1000ནང་རོལ་ཏུ་གོ་ལ་ཧྲིལ་པོ་ཁྱིམ་ཚང་གཅིག་ཏུ་འགྱུར་བའི་སྒྲིག་སྲོལ་
སྣ་གསུམ་བྱུང་བར་མངོན། སྒྲིག་སྲོལ་འདི་དག་ལ་ཡིད་བརྟན་འཕེར་ཚེ་གོ་ལ་ཧྲིལ་པོའི་མིའི་
རིགས “མཉམ་འཛོམས” ཡོང་བར་ཡིད་ཆེས་ཤིང་། མི་ཡོངས་རྫོགས་སྒྲིག་ལམ་གཅིག་གིས་
མངའ་བསྒྱུར་ཅིང༌། མི་ཚང་མ “ང་ཚོ”རུ(མ་མཐའ་ཡང་འདི་འདྲ་འབྱུང་སྲིད )གྱུར་ནས“ཁོ་
ཚོ” ཞེས་པ་གཞི་ནས་མེད་པར་གྱུར། དེས་ན་གོ་ལ་ཧྲིལ་པོའི་སྒྲིག་སྲོལ་རིགས་གསུམ་ལས་དང་པོ་
ནི། དཔལ་འབྱོར་དངུལ་ལོར་ཐད་ཀྱི་སྒྲིག་སྲོལ་ཡིན་པ་དང༌། རིགས་གཉིས་པ་ནི་ཆབ་སྲིད་ཐད་ཀྱི་
བཙན་རྒྱལ་སྒྲིག་སྲོལ་རེད། རིགས་གསུམ་པ་ནི་ཆོས་ལུགས་ངོས་ཐད་ཀྱི་གོ་ལ་ཅན་གྱི་ཆོས་ལུགས་
ཏེ། དཔེར་ན། ནང་པ་སངས་རྒྱས་པའི་ཆོས་ལུགས་དང་ཡེ་ཤུའི་ཆོས་ལུགས། དབྱི་སི་ལན་གྱི་ཆོས་ལུགས་ལྟ་བུའོ། །
དོན་མཐུན་དང་དབང་སྒྱུར་པ། ཆོས་ལུགས་སོ་སོའི་སྟོན་པ་ནི་ཆེས་ཐོག་མར་“ང་ཚོ”
དང “ཁོ་ཚོ” ཞེས་པའི་རྒྱུ་གཉིས་དབྱེ་འབྱེད་ལས་མཆོང་ཐུབ་མཁན་ཡིན་པ་དང༌། དོན་
མཐུན་ཚོར་མཚོན་ན་གོ་ལ་ཧྲིལ་པོ་ཚོང་ར་ཆེན་པོ་ཞིག་ཡིན་ཞིང་། མི་ཡོད་དོ་ཅོག་མ་འོངས་པའི་
ཚོང་རྫས་ཉོ་མཁན་ཡིན་པ་དང༌། ཁོ་ཚོས་གསར་འཛུགས་བྱེད་བསམ་པའི་དཔལ་འབྱོར་སྒྲིག་སྲོལ་
ཀུན་ལ་འཕྲོད་ཅིང་གང་སར་ས་ཁྱབ་རྡོ་ཁྱབ་ཏུ་གྱུར་ན་བསམ། སྟོན་པ་དག་ལ་མཚོན་ན་གོ་ལ་
ཡོངས་སུ་བདེན་དོན་གཅིག་མ་གཏོགས་ཡོད་མི་སྲིད་པས། མི་ཐམས་ཅད་མི་མངོན་པའི་གདུལ་
བྱ་ཡིན་པས་ན། ཁོ་ཚོས་ཀྱང་སྒྲིག་སྲོལ་ག་གེ་མོ་ཞིག་གི་མགོ་བརྩམས་ཤིང༌། དེ་གང་ཟག་རིས་སུ་
མ་ཆད་པར་སུ་དང་གང་ལའང་འཚམ་པའི་འདུན་པ་བཅངས།
འདས་པའི་ལོ་ངོ3000ལྷག་གི་ནང་རོལ་ཏུ་མིའི་རིགས་ལ་དཔའ་སྤོབས་བསྐྱེད་པའི་འཆར་
གཞི་ཇེ་མང་ནས་ཇེ་མང་དུ་ཕྱིན་ཏེ། འཛམ་གླིང་ཡོངས་རྫོགས་ཁྱིམ་ཚང་གཅིག་ཏུ་མངོན་འགྱུར་
ཡོང་རྒྱུའི་རེ་བ་བཅངས། དེས་ན་འདིའི་འཕྲོའི་ས་བཅད་གསུམ་གྱི་ནང་དུ་ང་ཚོས་མཉམ་དུ་དངུལ་
ལོར་དང་བཙན་རྒྱལ། གོ་ལ་ཅན་གྱི་ཆོས་ལུགས་ཇི་ལྟར་བརྒྱུད་སྤེལ་བྱས་ཤིང་། ཡང་ག་འདྲ་བྱས་
ནས་གོ་ལ་ཧྲིལ་པོ་ཁྱིམ་ཚང་གཅིག་གི་རྨང་གཞི་བསྐྲུན་པའི་ཐད་ནས་རེ་རེ་བཞིན་བགྲོ་གླེང་
བྱ། ཐོག་མར་གླེང་དགོས་པ་ནི་ལོ་རྒྱུས་སྟེང་གི་ཆེས་རླབས་ཆེ་བའི་དབང་འདུལ་མཁན་ཞིག་སྟེ།
ཁོང་ཁོག་རྒྱ་ཡངས་པ་ཐལ་དྲགས་ནའང་བྱེད་ཐབས་ལ་བབ་བསྟུན་བྱེད་མཁས་པས། མི་ཐམས་
ཅད་དད་པ་རྣམ་དག་བྱེད་མཁན་དུ་གྱུར། དབང་འདུལ་མཁན་འདིའི་མིང་ལ་སྒོར་མོ་ཟེར་ཞིང༌།
འཇིག་རྟེན་འདིའི་སྟེང་དུ་ཀུན་གྱིས་ཐ་དད་པའི་ལྷ་ཞིག་གླེང་ཡོང་དུས་འཕྲལ་དུ་རྩོད་ཉོག་འདྲ་
མིན་འབྱུང་ངེས་ལ། རྒྱལ་པོ་ག་གེ་མོ་ཞིག་ལབ་ཡོང་དུས་ཀྱང་འཁྲུག་འཛིང་གི་ཡོ་ལང་རྒྱས་སྲིད་
མོད། འོན་ཀྱང་སྒོར་མོ་སྣ་གཅིག་སྤྱོད་དུས་ཚང་མ་དགའ་སྤྲོས་མྱོས་པར་བྱེད། དཔེར་ན། པིན་ལ་
ཏིན་ལ་མཚོན་ན། ཁོ་རང་ཨ་རིའི་རིག་གནས་དང་ཨ་རིའི་ཆོས་ལུགས། ཨ་རིའི་ཆབ་སྲིད་བཅས་ཨ་
རིའི་ཡོད་ཚད་ལ་ཤིན་ཏུ་སྡང་མོད་ཀྱང་། ཨ་སྒོར་ལ་དངོས་གནས་དགའ་པོ་ཡོད་པ་ནང་བཞིན་
རེད། དེས་ན་སྒོར་མོར་རྫུ་འཕྲུལ་ག་འདྲ་ཞིག་མངའ་བས། ལྷ་དང་འཁོར་སྒྱུར་གྱིས་མི་ནུས་པའི་དོན་དག་ནུས་སོང་བ་ཡིན་ནམ།

ས་བཅད་བཅུ་པ།
དངུལ་སྒོར་གྱི་བྲོ་བ།

སྤྱི་ལོ1519ལོར་མོ་ཞི་ཁོ་མ་གཞི་ནས་ཤུལ་ལུས་རང་རྐྱ་ཐུབ་པའི་མིའི་རིགས་ཀྱི་སྤྱི་ཚོགས་
ཤིག་ཡིན་མོད། སི་ཕེན་ནས་ཐོན་པའི་ཧོ་ནན་ཁོ་ཨེར་ཐེ་སི་ཡིས་དམག་
དཔུང་བཏེགས་ནས་བཙན་འཛུལ་བྱས། གནས་དེའི་མི་ཚོས་རང་ལ་ཨ་ཚི་ཐེ་ཁོའི་མི་
ཞེས་འབོད། དེ་ནས་མི་འགྱངས་པར་ཕྱི་ཡུལ་ནས་ལྷགས་པའི་སི་ཕེན་གྱི་མི་འདི་ཚོས་ཁ་
དོག་སེར་པོའི་ལྕགས་རིགས་ཤིག་མཐོང་མ་ཐག་མིག་རིག་རིག་དང་སྐད་ཆ་ཚིག་གསུམ་བཤད་
ཀྱང་ལྕགས་རིགས་དེ་ལ་འབྲེལ་འདུག ཨ་ཚི་ཐེ་ཁོའི་མི་ཚོས་ཀྱང་གསེར་གྱི་རིན་ཐང་རྩ་བ་ནས་
མི་རྟོགས་པ་མ་ཡིན་ཏེ། གསེར་གྱི་ཁ་དོག་མཛེས་ཤིང་ལས་སྣོན་ཡང་བྱེད་སླ་བས། ཁོ་ཚོས་རྒྱུན་
པར་གསེར་སྤྱད་ནས་རྒྱན་ཆ་དང་སྐུ་བརྙན་བཟོ་བཞིན་ཡོད་ལ། ཨ་ཚི་ཐེ་ཁོ་པ་ཚོས་སྐབས་འགར་
གསེར་བྱེ་སྤྱད་ནས་ཉོ་ཚོང་ཡང་བྱེད་མོད། སྤྱིར་བཏང་ཁོ་ཚོས་སྔར་བཞིན་ཁོ་ཁོ་སྲན་མ་
དང་རས་ལ་བརྟེན་ནས་ཉོ་ཚོང་བྱེད། དེའི་ཕྱིར་སི་ཕེན་གྱི་མི་དེ་དག་གསེར་ལ་མགོ་འཁོར་
བ་མཐོང་དུས་ཁོ་ཚོ་དངོས་གནས་རྟབ་རྟབ་པོར་གྱུར་ཞིང༌། གཅིག་ཏུ་ན་གསེར་ཟས་གོས་དང་
རས་འཐག་བྱེད་ལ་མི་རུང་བར་མ་ཟད། ལག་ཆ་དང་མཚོན་ཆ་རྡུང་དགོས་བསམ་ན་སྙི་ཆེ་བས་
མི་ནུས། དོན་དམ་པར་སི་ཕེན་གྱི་མི་འདི་ཚོས་གསེར་ལ་དེ་འདྲའི་སྨྱོ་ཧམ་བྱེད་དོན་གང་ཡིན་ནམ་
སྙམ་ནས་དོགས་པ་ཟ་དུས། ཁོ་ཨེར་ཐེ་སིས “ང་ཚོ་མི་འདི་དག་ལ་སྙིང་ནད་ཅིག་བྱུང་ཡོད་པས།
གསེར་གྱིས་མ་གཏོགས་བཅོས་ཐབས་མེད” ཅེས་བཤད་དོ། །
སི་ཕེན་གྱི་མི་འདི་ཚོ་སྐྱེ་སའི་ཡ་ཧྥེ་འཇིག་རྟེན་ལ་མཚོན་ན། གསེར་ལ་སྲེད་པ་ནི་དངོས་
གནས་ཡམས་ནད་ལྟ་བུ་ཞིག་ཏུ་གྱུར་ཡོད། ཡང་གཅིག་བཤད་ན་མདུང་རྩེ་ཁ་སྤྲོད་ཀྱི་དགྲ་ཟླ་ཡིན་
རུང་ཀུན་པོ་ལྕགས་རིགས་སེར་པོ་འདི་ལ་ཤིན་ཏུ་དགའ། མོ་ཞི་ཁོ་ལ་བཙན་འཛུལ་མ་བྱས་པའི་
དུས་རབས3གྱི་གོང་རོལ་ལ། ཁོ་ཨེར་ཐེ་སིའི་འཁོར་དང་བཅས་པའི་མེས་པོ་ཚོས་དབྱི་པི་ལི་ཡ་
ཕྱེད་གླིང་དང་ཨ་ཧྥེ་རི་ཁ་བྱང་མའི་མུའུ་སི་ལིན་རྒྱལ་ཁབ་ལ་ཡ་ང་བའི་ཆོས་ལུགས་དམག་འཁྲུག་
གི་སྦྱོར་བ་ཞིག་བཤམས། ཡེ་ཤུ་དང་ཨན་ལའི་མངའ་འབངས་ཀྱིས་ཕན་ཚུན་དམར་གསོད་བྱས་
ཏེ། མི་སྟོང་ཕྲག་མང་པོ་ཤི་རྨས་ཐེབས། རྣང་མ་དང་སིལ་ར་གཏོར་བཤིག་བཏང་ཞིང་དར་རྒྱས་
ཆེ་བའི་གྲོང་ཁྱེར་ཐལ་བར་བརླག འདི་དག་ཡོད་ཚད་ཡེ་ཤུ་དང་ཨན་ལ་ཡི་སྙན་པའི་གྲགས་པ་འབར་ཆེད་ཡིན་པར་གྲགས།
ཕྱིས་ཡེ་ཤུ་པ་རྣམས་ལ་རྒྱལ་ཁ་ཐོབ་པ་ན། ཁོ་ཚོས་རྣམ་པར་རྒྱལ་བ་མཚོན་པར་བྱེད་ཐབས་
ནི་དབྱི་སི་ལན་གྱི་ཆོས་ཁང་གཏོར་ནས་ཡེ་ཤུའི་ཆོས་ཁང་བརྩིགས་པ་ཙམ་མ་ཡིན་པར། ད་དུང་
གསེར་སྒོར་དང་དངུལ་སྒོར་འགྲེམ་སྤེལ་བྱས་པའི་སྟེང་དུ་རྒྱ་གྲམ་གྱི་མཚོན་རྟགས་དཔར། དེའི་གམ་
དུ “གནམ་བདག་གོང་མས་ཁོ་ཚོར་རོགས་རམ་བྱས་ནས་ཕྱི་རོལ་པ་ཕམ་པར་བརྒྱབ་པ་ལ་ཐུགས་
རྗེ་ཆེ་ཞུ” ཞེས་ཀྱང་བཀོད། སྒོར་མོ་གསར་པ་ལས་གཞན་ཡེ་ཤུའི་དད་ལྡན་པ་ཚོས་ད་དུང་སྒོར་མོ་
རིགས་ཡན་གར་བ་ཞིག་བཟོས་ཤིང་། དེར “མེ་ལ་རའེ་སི”ཞེས་འབོད་ལ། སྟེང་གི་
རི་མོ་སྔ་མ་ལས་ཅུང་ཐ་དད་དུ་སྣང༌། ཨ་ར་བྷིའི་ཡི་གེས “ཨན་ལ་ནི་ལྷ་ངོ་མ་ཉིད་ཡིན་ཞིང༌། མུའུ་
ཧན་མོ་ཏི་ནི་ཨན་ལའི་ཕོ་ཉ་ཡིན” ཞེས་བྲིས། (ཡིན་ནའང་འདི་ནི་ཡེ་ཤུའི་བཙན་འཛུལ་པ་ཚོས་
བླུག་པ་རེད།)ཐ་ན་ཧྥ་རན་སིའི་ལྷོ་རྒྱུད་དུ་གནམ་བདག་ཆོས་ལུགས་མོ་ཅི་ཨོ་དང་ཨ་
ཀོ་ཏི་རུ་ཡོད་པའི་ཆོས་དཔོན་གྱིས་ཀྱང་ས་གནས་དེར་རྒྱུག་ཆེ་བའི་མུའུ་སི་ལིན་གྱི་སྒོར་
མོ་འགྲེམ་སྤེལ་བྱས། གཅིག་ཏུ་ན་ཆོས་པ་འདི་ཚོ་གནམ་བདག་ལ་དད་ཅིང་སྐྲག་མོད། སྒོར་མོ་འདི་
དག་སྤྱོད་དུས་སེམས་ཁམས་ལ་འགལ་རྐྱེན་གང་ཡང་ཡོད་མྱོང་མེད།
དེ་བཞིན་དུ་ཕ་རོལ་པའི་མི་ལ་མཚོན་ན་ཡང་ཤིན་ཏུ་དཀྱེལ་ཡངས་ཡིན་ཏེ། ཧྥེ་གླིང་བྱང་
མའི་མུའུ་སི་ལིན་གྱི་ཚོང་པ་ཚོས་ཀྱང་ཡེ་ཤུའི་ཆོས་ལུགས་ཀྱི་སྒོར་མོ་སྤྱོད། དཔེར་ན། དབྱི་ཐ་ལིའི་
ཧྥོ་རོ་ལུན་ས་ནས་འགྲེམ་སྤེལ་བྱས་པའི་ཧྥོ་རོ་རིན་དང་ཝེ་ཉེ་སིས་འགྲེམ་སྤེལ་བྱས་
པའི་ཏ་ཁོ་ཐེ།ན་པུའུ་ལེ་སིས་འགྲེམ་སྤེལ་བྱས་པའི་ཀེ་རེ་ཡ་ཐོ་ལྟ་
བུའོ། །དེ་བཞིན་ཇེ་ཧད་དམ་ཁ་ཆེའི་བསྟན་སྲུང་དམག་མི་དང་ཕྱི་རོལ་ཡེ་ཤུའི་ཆོས་
པ་ཕམ་པར་རྒྱག་དགོས་ཞེས་སྐད་ཅོར་འདོན་པའི་མུའུ་སི་ལིན་དབང་སྒྱུར་བ་ཚོར་མཚོན་ན་
ཡང༌། དཔྱ་ཁྲལ་བསྡུ་དུས་སྟེང་དུ་ཡེ་ཤུ་དང་འཕགས་མ་མ་རུའེ་ཡ་ཡོད་པའི་སྒོར་མོ་ཡིན་ན་དེ་བས་ཀྱང་དགའ་བསུ་བྱེད།
འདི་ཇི་ལྟར་རྩིས་རྒྱག
རྔོན་པ་ཚོར་གདོད་ནས་གསེར་དངུལ་དང་སྒོར་མོའི་འདུ་ཤེས་ཤིག་མེད་པ་དང་། ཚོ་པ་སོ་
སོས་རང་མཁོ་རང་སྒྲུབ་བྱེད་ཅིང༌། ཤ་རིགས་ནས་སྨན་དང༌། ལྷམ་ནས་ལྷ་ཆ་མཆོད་ཆ་སོགས་
གང་དང་གང་དགོས་དུས་རང་ཉིད་སོང་ནས་བརྔོན་པ་དང་བཏུ་དགོས་ལ། རང་ཉིད་ཀྱིས་བསྒྲུབ་
དགོས། ཚོ་པ་ཐ་དད་ཡིན་པའི་དབང་གིས་ཚོ་པ་སོ་སོར་རང་རང་ལ་དམིགས་བསལ་གྱི་ཁྱད་ཆོས་
ངེས་ཅན་ཞིག་ལྡན་མོད། ཁོ་ཚོས་ངོ་སོ་དང་འོས་འགན་ལ་བརྟེན་ནས་དཔལ་འབྱོར་མ་ལག་ཅིག་
གྲུབ་ཅིང་། ཐུན་མོང་གིས་མཉམ་དུ་ཐོན་རྫས་དང་ཞབས་ཕྱི་སྣ་ཚོགས་ལོངས་སུ་སྤྱོད། དཔེར་ན།
ཤ་རྡོག་ཅིག་ལ་རིན་པ་མི་དགོས་ཀྱང་། ཕྱིས་སུ་རིན་པ་མི་ལེན་པར་སྨན་བཅོས་བྱེད་པ་སོགས་
ཀྱི་ཐབས་ལམ་ལ་བརྟེན་ནས་སྐྱིན་ཚབ་འདྲ་མཉམ་ཞིག་སྤྲོད་དགོས་ཀྱིན་ཡོད། ཚོ་པ་རེ་རེ་རང་
ཚུགས་ཐུབ་པའི་དཔལ་འབྱོར་ཚོགས་པ་ཞིག་ཡིན་ལ། ས་གནས་ན་ཐོབ་དཀའ་བའི་དངོས་རྫས་
དཀོན་པོ་རིགས( དཔེར་ན། ཉ་ལྕིབས་དང་ཚོན་རྫས། ཉི་རྡོ་ནག་པོ་ལྟ་བུ།) ད་གཟོད་མི་རྒྱུས་
མེད་ས་ནས་ཉོ། དེ་ཡང་རྣམ་ཀུན་དངོས་པོས་དངོས་པོ་བརྗེ་བའི་ཐབས་ལམ་སྟབས་བདེ་ཞིག་
སྤྱད་དེ། “ང་ཚོས་མཛེས་པའི་ཉ་ལྕིབས་འདི་དག་ཁྱོད་ཚོར་བྱིན་ན། ཁྱོད་ཚོས་མེ་རྡོ་སྤུས་ལེགས་དག་ང་ཚོར་སྟེར་དགོས” ཞེས་པ་ལྟ་བུའོ། །
ཞིང་ལས་གསར་བརྗེ་མགོ་བརྩམས་མ་ཐག གནས་ཚུལ་ལ་འགྱུར་བ་ཆེན་པོ་མ་བྱུང༌། མི་མང་
ཆེ་ཤོས་ཀྱི་འཚོ་བའི་རྣམ་པ་སྔར་བཞིན་ས་ཁུལ་ཆུང་ཆུང་དུ་འདུས་སྡོད་བྱས་ཡོད། རྔོན་པའི་ཚོ་པ་
ཞིག་ལ་མཚོན་ན་སྡེ་བ་རེ་རེ་རང་མཁོ་རང་སྒྲུབ་བྱེད་པའི་དཔལ་འབྱོར་ཚོགས་པ་ཞིག་ཡིན་ཞིང་།
ཕན་ཚུན་ལ་རོགས་རམ་དང་ངོ་སོ་སྟེར་བ། དེའི་སྟེང་ཕྱི་རོལ་ནས་དངོས་པོས་དངོས་པོ་ཉུང་ཙམ་
བརྗེ་བས་འཐུས། སྡེ་མི་ཞིག་ལྷམ་བཟོ་བ་ལ་དམིགས་བསལ་གྱི་ལག་རྩལ་ལྡན་ཞིང་། ཡང་གཅིག་
སྨན་བཅོས་ལ་མཁས་པ་ཡིན་ཚེ། ཕྱིས་སུ་སྡེ་མི་ཚོས་ལྷམ་མེད་ན་སུ་བཙལ་དགོས་པ་དང་ན་ཚ་
བྱུང་ན་གང་ལ་འགྲོ་དགོས་པ་ཤེས། ཡིན་ནའང་སྡེ་བ་རེ་རེའི་དཔལ་འབྱོར་གཞི་ཁྱོན་ཆུང་དྲགས་
པས་ཆེད་ལས་སྨན་པ་དང་ལྷམ་བཟོ་མཁན་གསོ་བའི་ཆ་རྐྱེན་མི་འདང༌།
དེ་ནས་རིམ་གྱིས་གྲོང་ཁྱེར་དང་རྒྱལ་པོའི་ཁབ་བྱུང་བ་ན། འགྲིམ་འགྲུལ་ཐད་ཀྱི་རྨང་གཞིའི་
སྒྲིག་ཆས་ཇེ་ལེགས་སུ་ཕྱིན་པའི་མཐར་ཆེད་ལས་ཅན་ལ་བགོ་སྐལ་འཐོབ་མགོ་ཚུགས། མི་འབོར་
སྟུག་པོའི་གྲོང་ཁྱེར་གྱིས་ཆེད་ལས་ལས་ཀ་བ་གསོ་ནུས་ཤིང་། ལྷམ་བཟོ་མཁན་དང་སྨན་པ་ལས་
གཞན་ད་དུང་ཤིང་བཟོ་དང་ཆོས་དཔོན། དམག་མི། ཁྲིམས་རྩོད་པ་སོགས་ཀྱང་གསོ་ནུས་པར་
གྱུར། སྡེ་བ་འགའ་ཤས་སུ་ཆང་རག་དང་རྒྱུ་སྤུས་ཤིན་ཏུ་བཟང་པོའི་སྐྱུ་རུའི་ཚི་སྣུམ། ཡང་ན་སྤུས་
དག་ལ་ལྟ་ན་སྡུག་པའི་རྫ་སྣོད་ལ་བརྟེན་ནས་སྙན་གྲགས་རྒྱས་ཤིང་། ཁོ་ཚོས་ལས་འདི་ཁོ་ནར་
བྱང་ཆ་ལྡན་ཚེ། སྡེ་བ་གཞན་པར་ཅ་དངོས་བརྗེ་རེས་བྱས་ན་རང་ལ་ལོངས་སྤྱོད་དེ་བས་ཀྱང་
རྒྱས་པ་རྟོགས་མགོ་ཚུགས། དོན་ལ་འདིར་དངོས་གནས་གནས་ལུགས་ཡོད། མ་གཞི་ས་ཆ་སོ་སོའི་
གནམ་གཤིས་དང་ས་གཤིས་ལ་ཁྱད་པར་ཆེན་པོ་ཡོད་ཕྱིན། རང་གིས་བསྙལ་བའི་ཆང་རག་ལས་
གཞན་ནས་ཉོས་པའི་ཆང་རག་ཞིམ་ཞིང་བྲོ་བ་ལྡན་ན་དགའ་པོ་མི་བྱེད་པའི་རྒྱུ་མཚན་ཅི་ཡོད།
རང་སའི་ས་མྱགས་ཀྱིས་གལ་སྲིད་སྲ་ཞིང་མཛེས་པའི་རྫ་སྣོད་བཟོས་རུང་ཚེ་དེ་དང་བརྗེ་ཆོག་
པར་མ་ཟད། ད་དུང་ཆེད་ལས་ཅན་གྱི་ཆང་མ་དང་རྫ་མཁན་གསོ་ནུས་ཚེ། སྨན་པ་དང་ཁྲིམས་
རྩོད་པ་གསོ་རྒྱུ་ནི་དེ་ལས་སླ་མོ་ཡིན་ཞིང༌། ཁོ་ཚོས་ཆེད་ལས་ཤེས་བྱ་ལ་རྟག་ཏུ་འབད་འབུངས་
ལྷོད་མེད་བྱས་པས་མིའི་རིགས་བྱིངས་བདེ་སྐྱིད་ཀྱི་དཔལ་ལ་བཀོད། ཡིན་ན་ཡང༌། ཆེད་ལས་ཅན་
དུ་ཕྱོགས་པ་དང་བསྟུན་ནས་གནད་དོན་ཞིག་ཀྱང་ངང་ངམ་ཤུགས་ཀྱིས་ལྷགས་ཡོད་དེ། ཆེད་ལས་
མི་འདྲ་བ་དག་གིས་བཟོས་པའི་ཚོང་རྫས་ཡང་སྙིང་ཇི་ལྟར་བརྗེ་ཚོང་བྱ་དགོས་སམ།
གལ་སྲིད་དེ་རིང་རྒྱུས་མེད་ཀྱི་མི་མང་པོ་ལྷན་དུ་འཛོམས་ནས་མཉམ་ལས་བྱ་དགོས་ཚེ།
ཕན་ཚུན་གྱི་ངོ་སོ་ལ་ལྟ་བའི་དཔལ་འབྱོར་ལམ་ལུགས་ཁོ་ནར་བརྟེན་ཐབས་བྲལ་བ་དང༌། རང་
གི་ཕུ་ནུ་མིང་སྲིང་དང་ཁྱིམ་མཚེས་གཡས་གཡོན་ལ་རོགས་རམ་བྱ་དགོས་ན་དེར་གནོད་པ་ཆེར་
མེད་མོད། གལ་སྲིད་ཕྱི་གླིང་པ་ཞིག་ལ་ད་ཐེངས་རོགས་རམ་བྱས་རྗེས་ཕྱིས་སུ་ཡང་བསྐྱར་ཐུག་
ཐབས་མེད་པས། དྲིན་ལན་ཡང་འཇལ་ཐབས་མེད། སྣང་ཚུལ་འདི་ལྟ་བུའི་འོག་བྱེད་ཐབས་ཤིག་
ཡོད་པ་ནི་སླར་ཡང་དངོས་པོ་དང་དངོས་པོ་ཕན་ཚུན་བརྗེ་རྒྱུ་དེ་རེད། ཡིན་ནའང་བྱེད་ཐབས་
འདི་ནི་ཚོང་ཟོག་གི་གྲངས་འབོར་ཉུང་པའི་སྐབས་སུ་ནུས་པ་ཅུང་ལྡན་ཡང༌། རྙོག་འཛིང་ཆེ་བའི་
དཔལ་འབྱོར་ལམ་ལུགས་ཀྱི་རྨང་གཞི་རུ་འགྱུར་མི་སྲིད།
དངོས་ཟོག་ལ་དངོས་ཟོག་བརྗེ་དུས་ཀྱི་ཚད་བཀག་གསལ་བཤད་བྱ་ཆེད། ང་ཚོས་ཁྱེད་
རང་རི་མགོ་ཞིག་ན་འཚོ་སྡོད་བྱས་ཡོད་པའི་དབང་དུ་བཏང་སྟེ། གནས་དེའི་ཉེ་འཁོར་ནི་ཀུ་
ཤུ་འདེབས་འཛུགས་ལ་ཆེས་འཚམ་པའི་ཞིང་ས་གཤིན་པོ་ཞིག་ཡིན་ཞིང་། སྨིན་པའི་ཀུ་ཤུ་ཡང་
མངར་ཞིང་ཞིམ་པས་དོ་ཟླ་བྲལ་བ་ཞིག་ཡིན་པ་དང༌། ཁྱོད་རང་ཡང་ཉིན་གང་པོར་སིལ་རའི་
ནང་དུ་ལས་ཀ་ལས་ནས་ལྷམ་རལ་ཚེ། ཁྱོད་ཀྱིས་བོང་བུ་ལ་ཤིང་རྟ་འདྲུད་དུ་བཅུག་སྟེ་གཙང་
འགྲམ་གྱི་ཚོང་འདུས་སུ་སོང༌། ཁྱིམ་མཚེས་ཀྱིས་བཤད་པ་ལྟར་ན་ཚོང་འདུས་ཀྱི་ལྷོ་ཕྱོགས་སུ་
ལྷམ་བཟོ་མཁན་ཞིག་ཡོད་ལ། ཐེངས་སྔོན་མར་དེའི་སར་བརྗེས་པའི་ལྷམ་དངོས་གནས་རྒྱུ་སྤུས་
བཟང་བས། ལོ་གཅིག་ལ་གྱོན་རྗེས་ད་གཟོད་རལ་སོང་བ་རེད་ཟེར། དེ་ནས་ཁྱོད་ལྷམ་བཟོ་མཁན་
དེའི་གམ་ལ་སོང་ནས་ཁོ་ལ་ཀུ་ཤུ་དང་ལྷམ་ཆ་གཅིག་བརྗེས་རོགས་ཞེས་བཤད་པ་ན། ལྷམ་བཟོ་
མཁན་གྱི་གདོང་ལ་མི་འདོད་པའི་ཉམས་ཤིག་ཤར་ཡོང་། རྒྱུ་མཚན་ནི་ཁོས་ལྷམ་ཆ་གཅིག་ལ་ཡང་
སྙིང་ཀུ་ཤུ་ག་ཚོད་དགོས་པ་མི་ཤེས་ཤིང་། ཉིན་རེར་ཁོའི་ལྷམ་ཚོང་ཁང་དུ་མགྲོན་པོ་བཅུ་ཕྲག་
ཁ་ཤས་ཡོང་བཞིན་ཡོད་ལ། ལ་ལས་ཀུ་ཤུ་གསོ་སྒྱེ་འགའ་ཤས་ཁུར་ཡོང་བ་དང༌། ལ་ལས་གྲོ་དང་
ར་མ་ཡང་ན་རས་སོགས་ཁུར་ཡོང༌། ཡང་གཅིག་བཤད་ན་དེ་དག་གི་རྒྱུ་སྤུས་ལ་ཡང་ཁག་ཐེག་
བྱེད་ཐབས་བྲལ། ཐ་ན་ལ་ལས་ལྷམ་བཟོ་པ་ལ་རོགས་བྱས་ནས་རྒྱལ་པོར་ངོ་ཆེན་ཞུ་ནུས་པའམ་
ཡང་ན་སྒལ་པ་ན་བ་བཅོས་པ་ལ་ལྷམ་ཆ་གཅིག་བརྗེ་རོགས་ཟེར། ཐེངས་སྔོན་མར་ལྷམ་བཟོ་
མཁན་གྱིས་ལྷམ་ལ་ཀུ་ཤུ་བརྗེས་པ་ནི་ཟླ་བ་གསུམ་སྔོན་གྱི་དོན་དག་ཅིག་ཡིན་ཞིང༌། དེ་ཡང་ཀུ་
ཤུ་སྒྱེ་མོ་གསུམ་ལ་ལྷམ་ཆ་གཅིག་བརྗེས་པ་ཡིན་ནམ། སྒྱེ་མོ་བཞི་ལ་ལྷམ་ཆ་གཅིག་བརྗེས་པ་ཁོས་
ཀྱང་བརྗེད། ཡིན་ནའང་ཞིབ་ཏུ་བསམ་བློ་ཞིག་བཏང་ན་ཐེངས་སྔོན་མར་བརྗེས་པའི་ཀུ་ཤུ་ནི་ཀུ་
ཤུ་སྐྱུར་མོ་ཐོན་སའི་ལུང་པ་རུ་འདེབས་འཛུགས་བྱས་པ་དང་། ཐེངས་འདིའི་ཀུ་ཤུ་ནི་ས་གཤིས་
གཤིན་པོ་ནས་འདེབས་འཛུགས་བྱས་པ་ཡིན་ཞིང༌། དེ་ལས་གཞན་ཐེངས་སྔོན་མར་བརྗེས་པའི་
ལྷམ་ནི་བུད་མེད་ཀྱི་ལྷམ་ཆུང་ཆ་གཅིག་ཡིན་པ་དང་། ད་ཐེངས་དགོས་པའི་ལྷམ་ནི་སྐྱེས་པ་དར་
མ་ཞིག་གི་ལྷམ་ཆ་གཅིག་རེད། ལྷག་པར་དུ་ཉེ་ལམ་ལུག་ཐམས་ཅད་ལ་ནད་བྱུང་ནས་བཀོལ་
རུང་བའི་ཀོ་བ་ཉུང་དུ་ཕྱིན་པས། ལྷམ་བཟོ་པས་ད་ལྟ་གྲངས་འབོར་གཅིག་མཚུངས་ཡིན་པའི་ཀོ་
བ་དགོས་པས། ཀོ་ལྷམ་ལ་རིན་པ་ལྡབ་གཉིས་རེ་བླངས་ནས་བརྗེ་དགོས་ཟེར། འདི་ཡང་བསམ་གཞིག་བྱེད་དགོས་པ་ཞིག་མ་རེད་དམ།
དངོས་པོ་ལ་དངོས་པོ་བརྗེ་བའི་དཔལ་འབྱོར་ལམ་ལུགས་ཁྲོད་དུ། ལྷམ་བཟོ་མཁན་དང་
ཀུ་ཤུ་འདེབས་མཁན་སུ་དང་སུ་ཡིན་རུང༌། ཉིན་ལྟར་ཚོང་ཟོག་སྣ་ཁ་བཅུ་ཕྲག་ཁ་ཤས་ཀྱི་ལྟོས་
བཅས་ཀྱི་རིན་གོང་གསལ་པོར་ཤེས་དགོས། གལ་སྲིད་ཁྲོམ་རའི་ཐོག་རིགས་མི་འདྲ་བའི་ཚོང་
ཟོག100ཡོད་པའི་དབང་དུ་བཏང་ན། དངུལ་བརྗེས་ཀྱི་འཛའ་ཐང་འཕར་བ་ཟིན་ཐོར་བཀོད་ཚེ་
མ་མཐའ་ཡང་དོན་ཚན4950ཟིན་གྱིན་ཡོད། གལ་ཏེ་ཁྲོམ་རའི་ཐོག་ཚོང་ཟོག་མི་འདྲ་བ1000ཡོད་
པའི་དབང་དུ་བཏང་ན། དངུལ་བརྗེས་ཀྱི་འཛའ་ཐང་ཟིན་ཐོར་བཀོད་ན་དོན་ཚན499500ཡོད་
པས། དེ་འདྲ་ཞིག་ཡིད་ལ་ཇི་ལྟར་འཛིན་ནུས་སམ།
དེ་ནི་གནད་དོན་ཧ་ཅང་ཆུང་ཆུང་ཞིག་ཡིན་ཏེ། མི་ཞིག་གིས་ཀུ་ཤུ་སྒྱེ་མོ་ག་ཚོད་ལ་ལྷམ་ཆ་
གཅིག་ཐོབ་པ་བརྩི་ཐུབ་པའི་དབང་དུ་བཏང་རུང་། དངོས་ཟོག་ལ་དངོས་ཟོག་བརྗེས་པ་ལེགས་
འགྲུབ་འབྱུང་བའི་ངེས་པ་མེད། མ་མཐའ་ཡང་ཉོ་ཚོང་བྱེད་འདོད་ན་ཕྱོགས་གཉིས་ཀ་ཧ་ཅང་
འཐད་པ་ཡོང་དགོས་པ་རེད། གལ་ཏེ་ད་ལྟ་ལྷམ་བཟོ་མཁན་གྱིས་ཀུ་ཤུ་བཟའ་འདོད་མེད་པར།
བཟའ་ཐོར་རྒྱག་རོགས་ལ་མི་ཞིག་བཙལ་བཞིན་ཡོད་ན་ཇི་ལྟར་བྱ། དངོས་གནས་ཀུ་ཤུ་འདེབས་
མཁན་གྱིས་ཀུ་ཤུ་བཟའ་རྒྱུར་དགའ་བའི་ཁྲིམས་རྩོད་པ་ཞིག་བཙལ་ཏེ། ཕྱོགས་གསུམ་ག་གྲོས་
མཐུན་ཡོང་བའི་ཉོ་ཚོང་ཞིག་བྱས་ཆོག་ཀྱང༌། གལ་ཏེ་ཁྲིམས་རྩོད་པས་ཀྱང་ཀུ་ཤུ་བཟའ་འདོད་
མེད་པར་ད་ལྟ་སྐྲ་བཞར་འདོད་པ་ཡིན་ན་ཇི་ལྟར་བྱ།
སྤྱི་ཚོགས་ཁ་ཤས་ཀྱི་ཐག་གཅོད་པའི་ཐབས་ལམ་ནི། གཅིག་བསྡུས་སྒོས་དངོས་ཟོག་དང་
དངོས་ཟོག་ཉོ་ཚོང་མ་ལག་བཙུགས་ཏེ། བྱེ་བྲག་གི་ཆེད་ལས་ཞིང་ལས་ལག་རྩལ་པ་དང་བཟོ་སྐྲུན་
ཚོང་པའི་ས་ནས་ཐོན་རྫས་བླངས་རྗེས། ཡང་བསྐྱར་གཅིག་གྱུར་སྒོས་དགོས་མཁོ་ཆེ་བའི་མི་ལ་
བགོ་བཤའ་རྒྱག་པ་རེད། སྤྱི་ཚོགས་སྒྲིག་སྲོལ་འདི་ལྟ་བུ་ཆེས་ཆེ་བ་དང་སྐད་གྲགས་ཆེས་ཆེ་བ་ནི་
སུའུ་ལེན་རེད། ཡིན་ཡང་མཐའ་མཇུག་མིང་གི་ལྷག་མར་གྱུར། དོན་ལ་མི་ཐམས་ཅད་ལ “གང་
ནུས་དེ་སྒྲུབ་དང༌། གང་མཁོ་དེ་ལེན་བྱེད་རྒྱུ་ཡིན” ཞེས་སྨྲས་ཀྱང་། མཇུག་མཐར “གང་ནུས་དེ་
སྒྲུབ་ཀྱི་གྲངས་ཐང་ཆུང་ཤོས་དང་གང་མཁོ་དེ་འཕྲོག་གི་གྲངས་ཐང་ཆེ་ཤོས་སུ་གྱུར་པ” རེད།
གཞན་ས་ཁུལ་འགའ་ཤས་སུ་སྔོན་དུས་ཅུང་ཞི་འཇམ་དང་མཇུག་འབྲས་ཀྱང་ལེགས་འགྲུབ་བྱུང་
བའི་ཚོད་ལྟའི་ཚུལ་གྱི་ལམ་ལུགས་བྱུང་མྱོང་ཡོད། དཔེར་ན། ཨིན་ཀཱ་བཙན་རྒྱལ་ནི་དཔེ་གསོན་པོ་
ཞིག་རེད། ཡིན་ནའང་སྤྱི་ཚོགས་མང་ཆེ་ཤོས་ཀྱིས་དེ་ལས་སྟབས་བདེ་བའི་ཐབས་ལམ་ལ་བརྟེན་
ནས་ཆེད་མཁས་པ་དག་གི་བར་ལ་མཐུན་སྦྱོར་བྱས་ནས་ཐོན་པ་ནི། ཁོ་ཚོས “སྒོར་མོ” ཞེས་པའི་ཐ་སྙད་འདི་གསར་གཏོད་བྱས་སོ། །
ཉ་ལྕིབས་དང་ཐ་མག
སྔོན་ཆད་ཡུལ་དུས་གང་མང་ཞིག་ལ་མིའི་རིགས་ཀྱིས་སྒོར་མོའི་གོ་དོན་གསར་གཏོད་བྱས་
མྱོང་ལ། འདིར་དགོས་པ་ནི་ཚན་རྩལ་ཐད་ཀྱི་ཐོད་བརྒལ་ཞིག་མ་ཡིན་པར་བསམ་བློའི་ཐད་ཀྱི་
གསར་བརྗེ་ཞིག་ཡིན། ཡང་གཅིག་བཤད་ན་འདི་ནི་མི་རྣམས་ཀྱིས་ཡང་བསྐྱར་གསར་གཏོད་
བྱས་པའི་ཡུལ་ཅན་བར་གྱི་གོ་དོན་ཞིག་ཡིན་ལ། མིའི་རིགས་ཐུན་མོང་གི་རྟོག་བཟོའི་ཁྲོད་དུ་གནས་ཡོད།
འདིར་གླེང་བའི་སྒོར་མོ་ཞེས་པ་ནི་གོ་དོན་ཞིག་ཡིན་གྱི་ཤོག་སྒོར་རམ་ཊམ་ཀ་ལ་གོ་བ་མ་ཡིན་
པར། དངོས་ཟོག་གང་དང་གང་ཡིན་རུང་མི་རྣམས་སྤྱོད་པར་མོས་ཤིང་། དངོས་རྫས་གཞན་དག་གི་
རིན་ཐང་བདེ་སྤྱོད་དང་བརྒྱུད་རིམ་ཡོད་པའི་སྒོ་ནས་དངོས་ཟོག་གམ་ཡང་ན་ཞབས་ཕྱི་བརྗེ་རེས་
བྱ་རྒྱུའི་དོད་དུ་སྤྱོད་ནུས་ཚེ། དེ་ནི་སྒོར་མོའི་ཆ་རྐྱེན་དང་ཡོངས་སུ་མཐུན་ཞེས་བཤད་ཆོག སྒོར་མོས་
ང་ཚོར་མྱུར་ལ་སྟབས་བདེའི་སྒོ་ནས་དངོས་པོ་མི་འདྲ་བའི་རིན་གོང(དཔེར་ན། ཀུ་ཤུ་དང་ལྷམ།
ཐ་ན་བཟའ་འཐོར་གྱི་གནད་དོན་ལྟ་བུ།) དང་། དངོས་པོ་འདི་དག་ཤིན་ཏུ་སྟབས་བདེའི་སྒོས་བརྗེ་
འཚོང་བྱེད་ཐུབ་ལ་རྒྱུ་ནོར་གསོག་ཉར་ཀྱང་བྱེད་སླ་བར་བྱས། སྒོར་མོར་རིགས་ཤིན་ཏུ་མང་ཞིང་ང་
ཚོ་ཆེས་ཆ་རྒྱུས་ལྡན་པ་ནི་ཊམ་ཀ་ཡིན་ལ། དེ་ནི་ཚད་དང་ལྡན་པའི་ལྕགས་རིགས་བླུག་
མ་ཞིག་ཡིན། ཡིན་ནའང་སྒོར་མོ་གསར་གཏོད་མ་བྱས་གོང་དུ་སྒོར་མོའི་གོ་དོན་གནས་ཡོད་པ་
དང་། རིག་གནས་མང་པོ་ཞིག་གིས་དངོས་ཟོག་གཞན་པ་སྒོར་མོའི་དོད་དུ་བཀོལ་མྱོང༌། དེའི་ནང་
དུ་ཉ་ལྕིབས་དང་གླང་རྭ། གཅན་གཟན་གྱི་པགས་པ། ཚྭ། གྲོ། མུ་ཏིག རས་ཁྲ། ཆད་འཛིན་བཅས་ཚུད་
ཡོད། ཧ་ལམ་ལོ་ངོ4000ཡར་སྔོན་དུ་ཨ་ཧྥེ་རི་ཁའི་གླིང་ཡོངས་དང་ཨེ་ཤ་ཡ་ལྷོ་མ། ཨེ་ཤ་ཡ་ཤར་
མ། རྒྱ་མཚོ་ཆེན་པོའི་གླིང་བཅས་སུ་ཉ་ལྕིབས་སྤྱད་ནས་ཉོ་ཚོང་བྱེད། དུས་རབས20པའི་དུས་མགོར་
དབྱིན་ཇིའི་ཁོངས་གཏོགས་ཝུ་ཀན་ཏ་རུ་སྔར་བཞིན་ཉ་ལྕིབས་སྤྱད་ནས་དཔྱ་ཁྲལ་འཇལ་གྱིན་ཡོད།
དེང་རབས་ཀྱི་བཙོན་ཁང་དང་བཟུང་དམག་གི་དམག་སྒར་ནང་རྟག་ཏུ་ཐ་མག་སྒོར་མོའི་
དོད་དུ་སྤྱོད་བཞིན་ཡོད། བཙོན་ཁང་ནང་དུ་ཁྱོད་ཀྱིས་ཐ་མག་མི་འཐེན་ཡང་གཞན་གྱི་ཐ་མག་
སྤྱད་ནས་ཚོང་ཟོག་དང་ཞབས་ཕྱི་སྣ་ཚོགས་ཀྱི་རིན་ཐང་རྩིས་རྒྱག་པ་དང་ལེན་བྱེད་པར་ངེས།
ན་ཙིའི་ཨོ་སི་ཝེ་ཤུན་གཅིག་བསྡུས་བཙོན་ར་ནས་ཐར་བའི་མི་ཞིག་གིས་
གཅིག་བསྡུས་བཙོན་ར་རུ་ཐ་མག་སྒོར་མོའི་དོད་དུ་ག་འདྲ་བྱས་ཏེ་སྤྱད་པའི་ཐད་ནས “གཅིག་
བསྡུས་བཙོན་ར་རང་ལ་སྒོར་མོ་ཞིག་ཡོད་དེ། དེ་སུས་ཀྱང་ལུགས་མཐུན་ཡིན་པར་སེམས་ལ།
སྒོར་མོ་དེ་ནི་ཐ་མག་རེད། དངོས་ཟོག་ཡོད་དོ་ཅོག་ཐ་མག་གི་གྲངས་ཀ་ལ་བརྟེན་ནས་གོང་ཚད་
ལེན་པ་དང༌། ‘རྒྱུན་ལྡན’ ཡིན་དུས(མི་ཚང་མ་དུག་རླངས་ཁང་དུ་འགྲོ་བའི་གྲངས་ཀ་ཅུང་
གཏན་འཇགས་ཡིན་དུས།)སོབ་གོར་གཅིག་ལ་ཐ་མག་རྐང12དང་སྣུམ་ཞག་ཁེ300ལ་ཐ་མག་
རྐང30དགོས་ཤིང་། ཆུ་ཚོད་འཁོར་ལོ་གཅིག་ལ་ཐ་མག་རྐང80ནས200དགོས། ཨ་རག་རྒྱ་མ་གང་
ལ་ཐ་མག་རྐང400དགོས་པ་རེད” ཅེས་བཤད་བྱུང་།
དོན་དངོས་ཐོག་ད་ལྟའང་སྒོར་མོ་ཕལ་ཆེ་བ་ཊམ་ཀའམ་ཤོག་སྒོར་མིན་ཏེ། འཛམ་གླིང་
ཡོངས་ཀྱི་དངུལ་སྒོར་ཁྱོན་བསྡོམས་ཨ་རིའི་སྒོར་མོ་དུང་ཕྱུར་ས་ཡ60ཡོད་མོད། འོན་ཀྱང་ཊམ་ཀ་
དང་ཤོག་སྒོར་ཡོངས་རྫོགས་བསྡོམས་པས་ཨ་སྒོར་དུང་ཕྱུར་ས་ཡ6ལས་ཟིན་མེད། ཡང་གཅིག་
བཤད་ན་སྒོར་མོ་ཡོད་ཚད་ལས་བཅུ་ཆའི་དགུ་ལྷག(ཨ་སྒོར་དུང་ཕྱུར་ས་ཡ50ལྷག)རྩིས་འཁོར་
སྟེང་གི་ཨང་ཀི་ཞིག་ལས་ཅི་ཡང་མེད། དེ་འདྲ་ཡིན་པས་ཚོང་ལས་ཉོ་ཚོང་མང་ཆེ་བ་དོན་དངོས་
ཐོག་རྩིས་འཁོར་ག་གེ་མོའི་ནང་གི་གློག་རྡུལ་གཞི་གྲངས་རྩིས་འཁོར་གཞན་ཞིག་གི་ནང་དུ་སྤོས་
པ་ལས་དངོས་གཟུགས་ཀྱི་སྒོར་མོ་ཞིག་རྩ་བ་ནས་བརྗེ་རེས་བྱས་མེད། དེར་བརྟེན་ཕལ་ཆེར་ཉེས་
ཅན་ཞིག་གིས་ཁང་པ་ཉོ་འདོད་དུས་ད་གཟོད་ཀོ་སྒམ་ཆེན་པོ་ཞིག་གི་ནང་དུ་སྒོར་མོ་གང་ཁྱེར་
ཡོང་བ་རེད། ཚང་མས་གློག་རྡུལ་གཞི་གྲངས་སྤྱད་ནས་ཉོ་ཚོང་དང་ལེན་བྱས་ཚེ། དེ་ནི་འོད་འཚེར་
བའི་ཊམ་ཀ་དང་ཤོག་སྒོར་གསར་པ་ལས་དེ་བས་ཡང་ཞིང་ཁྱེར་སླ་བའི་ཁར། ད་དུང་ཟིན་ཐོ་ཉར་ཚགས་ཀྱང་བྱེད་སླ།
རྙོག་འཛིང་ཆེ་བའི་ཚོང་ལས་མ་ལག་བྱུང་རྗེས། སྒོར་མོའི་གོ་དོན་དེ་ལས་མེད་དུ་མི་རུང་
བ་ཞིག་ཏུ་གྱུར། སྒོར་མོའི་གོ་དོན་ཡོད་ཚེ་ལྷམ་བཟོ་མཁན་གྱིས་ལྷམ་གང་ལ་རིན་པ་ག་ཚོད་ལེན་
དགོས་པ་ཤེས་ན་ཆོག ལྷམ་ཆ་གཅིག་ལ་ཀུ་ཤུ་དང་ར་མ་གཉིས་བརྗེ་བའི་བར་གྱི་དངུལ་བརྗེས་
འཛའ་ཐང་རེ་རེ་ཡིད་ལ་འཛིན་མི་དགོས། དེ་ལས་གཞན་མི་ཡོད་དོ་ཅོག་གིས་སྒོར་མོ་འདོད་པས།
ཀུ་ཤུ་འདེབས་མཁན་གྱིས་ཀྱང་ཉེ་ལམ་ལྷམ་བཟོ་མཁན་སུ་ཞིག་གིས་ཀུ་ཤུ་བཟའ་འདོད་པ་རེ་རེ་
བཞིན་འདྲི་རུ་འགྲོ་མི་དགོས། ཡང་ན “མི་ཚང་མས་སྒོར་མོ་དགོས་ན་འདོད་པ” ནི་དངུལ་ལོར་
གྱི་ཆེས་གཞི་རྩའི་ཁྱད་ཆོས་ཤིག་ཡིན། མི་ཚང་མས་སྒོར་མོ་ཡོད་པར་འདོད་པ་ནི་སྒོར་མོས་ཡོད་
ཚད་བརྗེ་ཐུབ་པའི་ཕྱིར། ལྷམ་བཟོ་མཁན་གྱིས་ནམ་ཡང་དངོས་ཟོག་ལས་སྒོར་མོ་ལེན་རྒྱུར་སྤྲོ་བ་
ནི། དེ་དུས་ཁོས་ཅི་ཞིག་འདོད་ཀྱང་ ( ཀུ་ཤུ་དང་ར་མ། ཡང་ན་བཟའ་ཚང་འཐོར་དགོས་ན། )སྒོར་མོས་ཅི་ཡིན་ཡང་ཉོ་བར་ནུས་པས་སོ། །
དེ་ལྟར་སྒོར་མོ་ཐུན་མོང་གིས་ཉོ་ཚོང་བྱེད་པའི་སྨྱན་སྦྱོར་དུ་གྱུར་ནས་ཧ་ལམ་དངོས་རྫས་
གང་དང་གང་ཡིན་ཡང་ཉོ་ཚོང་ཐུབ་ཀྱིན་ཡོད། དེ་ནས་དང་བླངས་དམག་མི་དམག་ཁོངས་ནས་
ཕྱིར་ལོག་སྐབས། ལས་གནས་ཕྱིར་འཐེན་གྱི་གྲོན་དངུལ་སྤྱད་ནས་སློབ་ཆེན་ལ་འགྲོ་བ་ནི། ལུས་
ཤུགས་ལ་བརྟེན་ནས་ཀླད་ཤུགས་བརྗེ་བ་རེད་ཅེས་བཤད་ཆོག སྐུ་དྲག་གིས་ས་ཞིང་དང་མཁར་
རྫོང་ཕྱིར་འཚོང་བྱས་ཏེ་ནང་བློན་གཡོག་འཁོར་གྱི་འཚོ་ཐབས་སྦྱོར་བ་ནི། གཞིས་ལས་ལ་བརྟེན་
ནས་བསམ་པ་རྣམ་དག་ཉོ་བ་དང་། སྨན་པས་ནད་པས་སྤྲད་པའི་སྒོར་མོ་སྤྱད་ནས་ཁྲིམས་རྩོད་
པ་གདན་ཞུ་བྱེད་པ (ཡང་ན་ཁྲིམས་དཔོན་ལ་ལྐོག་རྔན་སྤྲོད་པ།)ནི་བདེ་ཐང་ལ་བརྟེན་ནས་
དྲང་བདེན་ཉོས་པ་རེད། ཐ་ན་དུས་རབས15པའི་སྨད་འཚོང་མ་དག་དང་འདྲ་བར་སྔོན་ལ་སྐྱེས་
པ་རྣམས་དང་མཉམ་དུ་དགའ་མགུ་སྤྱད་དེ་གླ་ཆ་ཐོབ་རྗེས། ཡང་བསྐྱར་སྒོར་མོ་དེ་སྤྱད་ནས་
གནམ་བདག་ཆོས་ལུགས་ཚོགས་པའི་ཉེས་པ་དག་བྱེད་ཀྱི་འཛིན་བྱང་ཉོས་པ་ནི་དགའ་མགུ་ལ་བརྟེན་ནས་ཉེས་པ་དག་པར་བྱས་པ་རེད།
རྨད་དུ་བྱུང་བའི་སྒོར་མོ་ནི་དངོས་ཟོག་ཉོ་ཚོང་བྱེད་པ་ཙམ་མ་ཡིན་པར་ད་དུང་རྒྱུ་ནོར་
གསོག་འཇོག་བྱེད་སྤྱད་ཀྱང་རེད། བྱ་དངོས་རྩ་ཆེན་སྣ་ཚོགས་ཀྱི་ཁྲོད་དུ་ལ་ལ་རྩ་བ་ནས་གསོག་
ཉར་བྱེད་ཐབས་མེད། ( དཔེར་ན། དུས་ཚོད་དང་མཛེས་པའི་བཞིན་རས་ལྟ་བུ། ) ལ་ལ་གནས་
སྐབས་ཙམ་ལ་མ་གཏོགས་གསོག་འཇོག་མི་ནུས( འབྲི་ཏ་ས་འཛིན་ལྟ་བུ། )ཡང་ལ་ལ་དུས་ཡུན་
རིང་པོར་གསོག་འཇོག་བྱས་རུང་ཡང་ས་རྒྱ་ཆེན་པོ་དགོས་པར་མ་ཟད། ད་དུང་རིན་གོང་མཐོ་
བའི་སྒྲིག་ཆས་ལ་བརྟེན་ནས་ལྟ་རྟོག་བྱེད་དགོས། དཔེ་ཞིག་གི་སྒོ་ནས་བཤད་ན། འབྲུ་རིགས་ལོ་
མང་པོར་ཉར་ཚགས་བྱས་ཆོག་མོད། འོན་ཀྱང་དེར་གཞི་རྒྱ་ཆེ་བའི་བང་བ་དགོས་པར་མ་ཟད། ད་
དུང་སེམས་ཆུང་སྒོས་བྱི་བའི་གནོད་པ་དང་རུལ་བ། བརླན་རྒྱག་པ། ཆུའི་གནོད་པ། མེ་སྐྱོན། རྐུན་
མ་སོགས་ལའང་གཟབ་དགོས། ཡིན་ནའང་སྒོར་མོ་ཡོད་པའི་རྗེས་ནས་ཤོག་སྒོར་དང་རྩིས་འཁོར་
ནང་གི་གཞི་གྲངས། ཉ་ལྕིབས་བཅས་གང་ཡིན་རུང༌། གོང་གསལ་གྱི་གནོད་སྐྱོན་དེ་དག་བདེ་བླག་
ངང་སེལ་ཐུབ་པ་སྟེ། དཔེར་ན། ཉ་ལྕིབས་ལྟ་བུ་ནི་རུལ་རྒྱུ་མེད་པར་མ་ཟད་བྱི་བ་ཡང་སྤྲོ་བ་མེད་
ལ། མེ་ལ་སྐྲག་མི་དགོས་ཤིང་བོངས་ཆུང་བས་ཉེན་འགོག་སྒམ་ནང་དུ་བཅུག་ནས་ཟྭ་བརྒྱབ་ཆོག
དེ་ནས་རྒྱུ་ནོར་ཡོད་པའི་རྗེས་སུ་གསོག་འཇོག་ཉར་ཚགས་བྱེད་དགོས་པར་མ་ཟད། བློ་བདེ་
བག་ཕེབས་ངང་ལོངས་སུ་སྤྱོད་ཐུབ་དགོས་པས། རྒྱུན་དུ་ས་ཁུལ་ཞིག་ནས་ས་ཁུལ་གཞན་ཞིག་
ཏུ་འཁྱེར་དགོས་སྲིད། རྒྱུ་ནོར་རྣམ་པ་ཁ་ཤས(དཔེར་ན། ས་ཁང་བདག་ཁོངས་ལྟ་བུ། ) གནས་
གཞན་ཞིག་ལ་གཏན་ནས་འཁྱེར་ཐབས་མེད་པ་དང་། གྲོ་དང་འབྲས་ལ་སོགས་པའི་ཐོན་རྫས་
དབོར་འདྲེན་བྱེད་སྐབས་དཀའ་ངལ་ཧ་ཅང་ཆེན་པོ་རྒྱག་དགོས། བསམ་བློ་ཞིག་ཐོངས་དང་།
གལ་ཏེ་ཞིང་པ་ཕྱུག་པོ་ཞིག་སྒོར་མོའི་གོ་དོན་འཐུས་ཚང་མིན་པའི་རྒྱལ་ཁབ་ཅིག་ནས་རྒྱང་རིང་
གི་ཞིང་ཆེན་གཞན་དུ་གནས་སྤོར་རྩིས་ཡོད་ཚེ། ཁོའི་རྒྱུ་ནོར་གཙོ་བོ་ཁང་པ་དང་ཞིང་ས་ཡིན་
པས། དེ་ཇི་ལྟར་ཁྱེར་ནས་འགྲོ་དགོས། ས་ཞིང་ཐམས་ཅད་འབྲས་ཏུན་མང་པོ་ཞིག་ལ་བརྗེ་ཐུབ་
པའི་དབང་དུ་བཏང་ཡང་། གཏོས་ཆེ་བས་འཁྱེར་ཐབས་མེད་པར་མ་ཟད་དེའི་དོན་དུ་རིན་དོད་
ཀྱང་ཆེན་པོ་ཞིག་སྤྲོད་དགོས། སྒོར་མོའི་གོ་དོན་ཡོད་རྗེས་གོང་གསལ་གྱི་གནད་དོན་དེ་དག་ཐག་
གཅོད་བྱེད་ཐུབ་པ་དང༌། ཞིང་པས་ས་ཞིང་ཡོངས་རྫོགས་ཉ་ལྕིབས་ཁུག་མ་ཆེན་པོ་གང་ལ་བརྗེ་
ཆོག་ཅིང་། ས་ཆ་གང་ལ་འགྲོ་ན་ཡང་འཁྱེར་བདེ་བ་རེད།
སྒོར་མོའི་གོ་དོན་ཡོད་པའི་དབང་གིས་དངུལ་ལོར་བརྗེ་སྒྱུར་དང་། གསོག་ཉར། སྐྱེལ་འདྲེན་
བཅས་སྔར་ལས་སྟབས་བདེ་དང་རིན་གོང་སླ་མོ་ཡོད་ལ། ཕྱིས་སུ་ད་གཟོད་རྙོག་འཛིང་ཆེ་བའི་
ཚོང་ལས་དྲ་བ་དང་དབྱར་མཚོ་བཞིན་རྒྱས་པའི་ཁྲོམ་རའི་དཔལ་འབྱོར་འཕེལ་རྒྱས་སོང་བ་རེད།
གལ་སྲིད་སྒོར་མོ་མེད་ཚེ་ཚོང་ར་དང་ཚོང་ལས་དྲ་བའི་གཞི་ཁྱོན་དང༌། གསོན་ཤུགས། རྙོག་འཛིང་
ཆེ་བའི་ཚད་བཅས་ལ་ཚད་བཀག་ངེས་ཅན་ཞིག་ཐེབས་ཡོད་པ་གདོན་མི་ཟ།
དངུལ་ལོར་འཁོར་རྒྱུག་གི་རྩ་བའི་རིགས་པ།
ཉ་ལྕིབས་དང་ཡང་ན་ཨ་རིའི་སྒོར་མོ་གང་ཡིན་རུང་དེའི་རིན་ཐང་ཚང་མ་ང་ཚོ་ཐུན་
མོང་གི་ཀུན་རྟོག་ཏུ་གནས་ཡོད་ལ། དེ་དག་གི་རྫས་འགྱུར་གྲུབ་ཚུལ་དང་ཁ་དོག་གམ་དབྱིབས་
གཟུགས་ཁོ་ནས་དེ་དག་གི་རིན་ཐང་གང་ཡང་མཚོན་མི་ནུས། ཡང་གཅིག་བཤད་ན། སྒོར་མོ་ནི་
དངོས་པོ་དངོས་མིན་པར་བསམ་པའི་སྟེང་གི་འཆར་སྒོ་ཙམ་ཡིན། དེར་བརྟེན་དངུལ་ལོར་འཁོར་
རྒྱུག་བྱེད་པ་ནི་སྔ་མ་དེ་ཕྱི་མར་བསྒྱུར་རྒྱུ་དེ་རེད། ཡིན་ནའང་རྒྱལ་ཁ་འདི་ལེན་ཐུབ་པའི་རྒྱུ་
མཚན་ཡང་སྙིང་ཅི་ཡིན་ནམ། མ་གཞི་ཡངས་པའི་འབྲས་ཞིང་གཤིན་པོ་དེ་མི་ལ་ལས་གདོད་ནས་
ཕན་ཐོགས་ཕྲན་བུ་ཙམ་ཡང་མེད་པའི་ཉ་ལྕིབས་ལ་བརྗེ་མོས་པ་ཅི་ཡིན་ནམ། ཚོན་མདོག་ཅན་གྱི་
ཤོག་ལྷེ་འགའི་ཆེད་དུ་མི་ཁ་ཤས་ཀྱིས་དཀའ་སྤྱད་སྡུག་རུས་སྤྱད་ནས་ཧེམ་བག་ལས་པ་དང༌། ཡང་
ན་འགན་སྲུང་བཙོངས་པ། བྱིས་པ་པྲ་ཆལ་གསུམ་ལ་བདག་སྐྱོང་བྱེད་དོན་ཅི་ཡིན་ནམ།
ཚང་མས་དེ་ལྟར་བྱེད་འདོད་པའི་རྒྱུ་མཚན་ནི་ཁོ་ཚོས་ཐུན་མོང་གི་རྟོག་བཟོ་འདི་དང་ལེན་
བྱས་པའི་རྐྱེན་གྱིས་རེད། “ཡིད་རྟོན” ནི་དངོས་གནས་སྒོར་མོའི་རྣམ་པ་ཐམས་ཅད་ཀྱི་ཆེས་རྩ་
བར་གྱུར་པའི་རྒྱུ་ཆ་ཡིན་པ་དང། གལ་ཏེ་ཞིང་པ་ཕྱུག་པོ་ཞིག་གིས་ཁང་པ་དང་ཞིང་ས་ཡོངས་
རྫོགས་ཉ་ལྕིབས་ཁུག་མ་གང་ལ་བརྗེས་ཤིང༌། ཉ་ལྕིབས་ཁུག་མ་གང་པོ་ཁུར་ནས་རྒྱང་རིང་གི་
ཞིང་ཆེན་གཞན་ལ་འགྲོ་ཕོད་པ་ནི། ཁོ་རང་ས་གནས་དེར་སླེབས་རྗེས་མི་གཞན་པས་ཀྱང་འབྲས་
དང་ཁང་པ། ས་ཞིང་སོགས་ཉ་ལྕིབས་ལ་བརྗེ་སྲིད་པས་རེད། དེའི་ཕྱིར་སྒོར་མོ་ནི་ཕན་ཚུན་ལ་
ཡིད་བརྟན་འཕེར་བར་བྱེད་པའི་མ་ལག་ཅིག་ཡིན་པར་མ་ཟད། ད་དུང་རང་ག་བའི་མ་ལག་ཅིག་
གཏན་ནས་མིན་ཏེ། སྒོར་མོ་ནི་ལོ་རྒྱུས་ཡོད་པའི་དུས་རབས་ནས་བཟུང་ཆེས་ཡོངས་ཁྱབ་དང་ཆེས་ནུས་ལྡན་གྱི་ཡིད་རྟོན་མ་ལག་ཅིག་ཡིན་ནོ། །
འདི་ལྟ་བུའི་ཡིད་རྟོན་གྱི་ཤུགས་ནས་ཧ་ཅང་རྙོག་འཛིང་ལྡན་ཞིང་དུས་ཡུན་རིང་པོའི་ཆབ་
སྲིད་དང་སྤྱི་ཚོགས། དཔལ་འབྱོར་དྲ་རྒྱ་བཅས་ཡོད། དེས་ན་ང་ཚོས་ཅིའི་ཕྱིར་ཉ་ལྕིབས་དང་
གསེར་སྒོར། ཨ་སྒོར་སོགས་ལ་ཡིད་རྟོན་བྱས་པ་རེད་ཅེ་ན། རྒྱུ་མཚན་ནི་ངའི་ཁྱིམ་མཚེས་ཚོས་
ཡིད་ཆེས་བྱེད་པ་དང༌། ངའི་ཁྱིམ་མཚེས་ཀྱིས་ཡིད་ཆེས་བྱེད་པས་ན་ངས་ཀྱང་ཡིད་ཆེས་བྱས་པ་
རེད། ང་ཚོ་ཚང་མས་ཡིད་ཆེས་བྱེད་དོན་ནི་ང་ཚོའི་རྒྱལ་པོས་ཀྱང་ཡིད་ཆེས་བྱེད་པར་མ་ཟད། ད་
དུང་ང་ཚོ་ལ་འདི་དག་སྤྱད་ནས་ཁྲལ་འཇལ་དགོས་པའི་བཀའ་རྒྱ་བསྒྲགས་ཤིང༌། དེ་ལས་གཞན་
ཆོས་དཔོན་གྱིས་ཡིད་ཆེས་བྱས་ཏེ། ང་ཚོར་འདི་དག་སྤྱད་ནས་འབུལ་བ་དབུལ་དགོས་ཟེར། ངོས་
གྲངས་སྒོར་གཅིག་ཅན་གྱི་ཨ་རིའི་ཤོག་སྒོར་ཞིག་ལ་ཞིབ་ལྟ་བྱས་ཚེ། དེ་ནི་ཚོན་མདངས་སྣ་མང་
ལྡན་པའི་ཤོག་ངོས་གཅིག་ལ་ཨ་རིའི་ནོར་སྲིད་པུའུ་ཀྲང་གིས་མིང་རྟགས་བཀོད་ཡོད་པ་དང་།
ངོས་གཞན་པར “ང་ཚོ་ལྷ་ལ་དད”ཅེས་བྲིས་ཡོད། ང་ཚོས་རྒྱུན་པར་་ཨ་སྒོར་
སྤྱོད་མོས་པ་དེ་གང་ཡིན་ཟེར་ན། དེ་ནི་ང་ཚོ་ཚང་མ་ལྷ་ལ་ཡིད་ཆེས་པར་མ་ཟད། ཨ་རིའི་ནོར་
སྲིད་པུའུ་ཀྲང་ལའང་ཡིད་ཆེས་པས་རེད། “ཡིད་ཆེས” ཞེས་པའི་གནད་འདི་དེ་འདྲའི་གལ་ཆེ་བ་
ཞིག་ཡིན་པས་ན། ང་ཚོས་དངུལ་རྩའི་མ་ལག་དེ་ཆབ་སྲིད་དང་སྤྱི་ཚོགས། འདུ་ཤེས་བཅས་ལ་ཅིའི་
ཕྱིར་འབྲེལ་བ་དམ་ཟབ་ཡོད་པ་རྟོགས་ཡོང་ལ། དངུལ་རྩའི་ཉམས་ཉེན་ནི་རྒྱུན་པར་ཆབ་སྲིད་ཀྱི་
དབང་གིས་བྱུང་བ་དང་། དེ་མིན་རྐང་འཛིན་ཉོ་ཚོང་བྱེད་མཁན་གྱི་ཚོང་པ་ཞིག་གི་ཞོགས་པའི་
ཚོར་བ་ཕྲན་བུ་ཞིག་གིས་ཀྱང་རྐང་འཛིན་ཚོང་རའི་རིན་གོང་འཕེལ་འགྲིབ་ལ་ཤུགས་རྐྱེན་ཐེབས་པའི་རྒྱུ་རྐྱེན་གང་ཡིན་པ་ཤེས་ཐུབ།
ཆེས་ཐོག་མར་སྒོར་མོ་གསར་གཏོད་བྱེད་པའི་དུས་སུ། མི་རྣམས་ཕན་ཚུན་ལ་ད་དུང་ཡིད་
ཆེས་དེ་འདྲ་མེད་པས་སྒོར་མོའི་དོད་དུ་སྤྱོད་པའི་བྱ་དངོས་དེར་ངེས་པར་དུ་རིན་ཐང་ལྡན་
དགོས། ལོ་རྒྱུས་སུ་ཆེས་སྔ་ཤོས་ཀྱི་སྒོར་མོའི་ལམ་ལུགས་ནི་སུའུ་མེར་གྱི “སོ་བའི་སྒོར་མོ” ལམ་
ལུགས་ཡིན་ཞིང༌། དེ་ནི་དཔེ་མཚོན་ཧ་ཅང་ཡག་པོ་ཞིག་རེད། སོ་བའི་སྒོར་མོའི་ལམ་ལུགས་བྱུང་
བའི་དུས་ཚོད་ནི་ཧ་ལམ་སྤྱི་ལོ་སྔོན་གྱི་ལོ3000ཡས་མས་ཤིག་ཡིན་ཞིང་། ཡི་གེ་བྱུང་བོའི་ཡུལ་དུས་
དང་མཚུངས་པ་རེད། སྔོན་ཆད་བཤད་མྱོང་ཡོད་དེ། ཡི་གེའི་འབྱུང་རྐྱེན་ནི་སྲིད་འཛིན་བྱེད་སྒོ་
ཉིན་རེ་བཞིན་མང་དུ་སོང་བའི་དབང་གིས་ཡིན་ལ། སོ་བའི་སྒོར་མོའི་འབྱུང་རྐྱེན་ནི་དཔལ་འབྱོར་
བྱེད་སྒོ་ཉིན་རེ་བཞིན་ཕུན་སུམ་ཇེ་ཚོགས་སུ་སོང་བའི་དབང་གིས་རེད།
སོ་བའི་སྒོར་མོ་ཞེས་པ་ནི་དོན་དམ་པར་འབྲུ་རིགས་སོ་བ་ཡིན་པ་དང༌། སོ་བའི་འབྲུ་རྡོག་
ངེས་ཅན་ཞིག་ཀུན་སྤྱོད་འཇལ་ཚད་དུ་བརྩིས་ནས་སྐབས་དེའི་དངོས་ཟོག་དང་ཞབས་ཕྱི་གཞན་
དག་བརྗེ་རེས་བྱེད་པ་ལ་སྤྱོད་ཀྱིན་ཡོད། སྐབས་དེ་དུས་ཆེས་ཡོངས་ཁྱབ་ཀྱི་འཇལ་ཚད་ནི “སི
ལཱ”( sila ) ཞེས་པ་ཡིན་ཞིང་། མང་ཉུང་ཧ་ལམ་དེང་གི་རྒྱ་མ་དོ་ཙམ་ཡོད། སྐབས་དེར་སི་ལཱ་
གཅིག་གི་ཚད་གཞི་ཅན་གྱི་ཕོར་པ་འབོར་ཆེན་ཐོན་སྐྱེད་བྱས་ནས་མི་དམངས་ཀྱིས་དངོས་པོ་ཉོ་
ཚོང་བྱེད་པའི་སྐབས་སུ། རང་ལ་དགོས་པའི་དངོས་ཟོག་ལ་སོ་བའི་སྒོར་མོ་ག་ཚོད་མཁོ་བ་སྟབས་
བདེའི་སྒོས་ཚད་འཇལ་བྱེད་ཐུབ། གཞན་གླ་ཕོགས་ཀྱང་སི་ལཱས་ཚད་བླངས་ཏེ་སོ་བའི་སྒོར་མོ་སྤྲོད།
སྐྱེས་པ་བཟོ་པ་ཞིག་གི་ཟླ་གཅིག་གི་གླ་ཕོགས་སི་ལཱ60ཡིན། ཡིན་ནའང་བུད་མེད་བཟོ་པ་ཞིག་ལ་
སི་ལཱ30མ་གཏོགས་མེད། མགོ་དཔོན་ལ་མཚོན་ན་སི་ལཱ1200ནས5000ལྷག་ཐོབ་ཀྱིན་ཡོད། ཡིན་
ཡང་མགོ་དཔོན་ལྟོ་ཆེན་ཞིག་ཡིན་པའི་དབང་དུ་བཏང་ན་ཡང་ཟླ་གཅིག་ལ་སོ་བ་སྤྱི་རྒྱ5000ཟ་མི་
ནུས་པས། ལྷག་མ་རྣམས་ཀྱིས་དངོས་ཟོག་གཞན་པ་ཉོ་བཞིན་ཡོད་དེ། དཔེར་ན། སྣུམ་དང་ར་མ།
བྲན་གཡོག ད་དུང་སོ་བ་མ་ཡིན་པའི་ཟས་རིགས་གཞན་དག་ཉོས་ཆོག
སོ་བ་རང་ངོས་སུའང་རིན་ཐང་ལྡན་མོད། དེང་གི་མང་ཚོགས་རྣམས་ལ་སོ་བ་སྒོར་མོ་རུ་
ངོས་འཛིན་བྱེད་དུ་འཇུག་རྒྱུ་ནི་ལས་ཁག་པོ་ཞིག་ཡིན་ངེས་ཤིང༌། ཚོང་རྫས་གཞན་པ་ཡང་དེ་
བཞིན་རེད། གནད་འདི་ལ་གསལ་བཤད་བྱེད་དགོས་ན། ཉིད་ཀྱིས་བསམ་བློ་ཞིག་ཐོངས་དང་།
གལ་ཏེ་ཁྱོད་ཀྱིས་སོ་བ་ཁུག་མ་གང་ཁུར་ནས་ཉེ་འགྲམ་གྱི་ཚོང་རར་སོང་སྟེ། ཁྱོད་ཀྱིས་ནང་གོས་
ཤིག་གམ་ཡང་ན་ཕི་ས་ཞིག་ཉོ་དགོས་ཞེས་བཤད་ཚེ་དོན་དག་ག་འདྲ་ཞིག་འབྱུང་ངམ།
ཚོང་གཉེར་པས་འཕྲལ་དུ་བདེ་སྲུང་བྱེད་མཁན་འབོད་པར་གདོན་མི་ཟ། དེ་ལྟ་ན་ཡང་སོ་བ་སྒོར་
མོ་རིགས་དང་པོའི་དོད་དུ་སྤྱད་དེ་ཡིད་རྟོན་འབྲེལ་བ་བཙུགས་པ་འདི་དོན་ལ་ལུགས་མཐུན་གྱི་
གདམ་ག་ཞིག་ཅི་ལ་མིན། ཇི་ལྟར་བྱས་ན་ཡང་དེར་སྐྱེ་དངོས་རིག་པའི་ཐད་ཀྱི་རིན་ཐང་ཡོད་དེ།
མིའི་རིགས་ཀྱིས་བཟས་ཆོག འོན་ཀྱང་ཕྱོགས་གཞན་ཞིག་ནས་ཉར་ཚགས་དང་སྐྱེལ་འདྲེན་ཐད་
ནས་བཤད་ན། དེར་ཡང་རང་སྟེང་གི་ཞན་ཆའམ་བཀག་རྒྱའང་ཡོད་དེ། དངུལ་ལོར་ལོ་རྒྱུས་ཐོག་
ངེས་པ་དོན་གྱི་ཐོད་བརྒལ་བྱུང་བ་ནི། མཐར་མིའི་རིགས་ཀྱིས་སྒོར་མོའི་རྣམ་པ་ཁ་ཤས་ལ་ཡིད་
ཆེས་བྱས་པ་དེ་ཡིན་ཞིང༌། དེ་དག་ལ་མ་གཞི་གཏན་འཇགས་ཀྱི་རིན་ཐང་གང་ཡང་མེད་མོད།
འོན་ཀྱང་ཉར་ཚགས་དང་སྐྱེལ་འདྲེན་བྱེད་བདེ་པོ་ཡོད། འདི་ལྟ་བུའི་དངུལ་ལོར་ལམ་ལུགས་ནི།
ཕལ་ཆེར་སྤྱི་ལོ་སྔོན་གྱི་ལོ2500ཡས་མས་ལ་མེ་སོ་པི་ཏ་མེ་ཡ་རུ་བྱུང་བའི་དངུལ་ཧྲི་ཁི་ལར་ལམ་ལུགས་རེད།
ཧྲི་ཁི་ལར་ནི་སྒོར་མོའི་རིགས་ཤིག་ལ་གོ་བ་མིན་པར “དངུལ་ཁེ8.33” ལ་གོ་བ་རེད།
《ཧམ་ར་པིའི་ཁྲིམས་གཞུང》དུ་བསྟན་དོན། གལ་སྲིད་རིགས་གོང་མའི་མི་ཆེ་གེ་མོ་ཞིག་གིས་
བུད་མེད་བྲན་གཡོག་ཅིག་བསད་ཚེ། སྟོང་ལ་དངུལ་ཧྲི་ཁི་ལར20འཇལ་དགོས་ཤིང༌། འདིར་ཧ་
ལམ་དངུལ་ཁེ166ཡིན་པ་ལས་དངུལ་སྒོར་ག་གེ་མོ20ཞེས་པ་མིན་ནོ། ། 《ཡེ་ཤུའི་ཆོས་ལུགས་རྙིང་མ》 
ལས་ཉོ་ཚོང་མང་ཆེ་བར་སྤྱོད་པ་ནི་དངུལ་ཡིན་པ་ལས་དངུལ་སྒོར་མིན་ཏེ། དཔེར་ན། རྗོན་
སིར་གྱི་ཕུ་བོས་ཡེ་སི་མ་ལེ་པ་ལ་རྗོན་སིར་བཙོངས་དུས་ཀྱི་རིན་གོང་ནི་ཧྲི་ཁི་ལར20འམ་དངུལ་
ཁེ166རེད། (དེ་ཡང་བྲན་གཡོག་བུད་མེད་ནང་བཞིན་རིན་གོང་ཤིན་ཏུ་སླ་ཞིང༌། སྐབས་དེར་རྗོན་སིར་ཡང་བྱིས་པ་ཞིག་ཡིན། )
སྔོན་གྱི་སོ་བའི་སྒོར་མོའི་ལམ་ལུགས་དང་མི་འདྲ་ས་ནི། དངུལ་ཧྲི་ཁི་ལར་ལ་མ་གཞི་
ནས་རིན་ཐང་གང་ཡང་མེད་དེ། དངུལ་ནི་བཟའ་མི་རུང་ལ་བཏུང་མི་རུང་ཞིང༌། གྱོན་ཡང་མི་
རུང་། དེ་ནི་ཤིན་ཏུ་སྙི་བས་གོ་ཆོད་པའི་ལག་ཆ་གང་ཡང་བཟོ་མི་ནུས།( ཐོང་གཤོལ་དང་རལ་
གྲི་སོགས་བརྡུངས་ཚེ་ཕལ་ཆེར་གསེར་ཤོག་བཞིན་དུ་སྙི་ཆེ་བས་སྤྱོད་མི་བཏུབ། )གསེར་དངུལ་
དངོས་འབྲེལ་བཀོལ་སྤྱོད་བྱེད་ས་ཞིག་ཡོད་པ་ནི། རྒྱན་ཆ་དང་རྒྱལ་པོའི་ཅོད་པན་སོགས་གོ་
གནས་མཚོན་པའི་དངོས་པོ་ལས་མེད། ཡང་གཅིག་བཤད་ན་གསེར་དངུལ་ནི་རིག་གནས་ངེས་
གཏན་ཁྲོད་ཀྱི་སྤྱི་ཚོགས་གོ་གནས་ཆེན་པོ་ཡོད་མཁན་ཚོས་རྒྱས་སྤྲོས་དངོས་རྫས་ཤིག་ཡིན་ཞིང་།
རིན་ཐང་ཡང་རིག་གནས་ཀྱིས་བསྩལ་བ་རེད།
འདི་ལྟར་རིན་ཐང་ཆེ་བའི་ལྕགས་རིགས་འདིར་ལྗིད་ཚད་འཇལ་བའི་ཚད་བཟོས་པའི་རྗེས་
སུ། ད་གཟོད་ཊམ་ཀ་བྱུང་བ་རེད། ཧ་ལམ་སྤྱི་ལོ་སྔོན་གྱི་ལོ640ཡས་མས་ལ་ཐུར་ཁེའི་ནུབ་རྒྱུད་
ཀྱི་ལུའུ་ཏི་ཡ རྒྱལ་ཁབ་ཀྱི་རྒྱལ་པོ་ཨ་ཡེ་ཐེ་སི ཡིས་ལོ་རྒྱུས་སྟེང་གི་
ཆེས་ཐོག་མའི་དངུལ་སྒོར་ཁག་དང་པོ་འགྲེམ་སྤེལ་བྱས། ཊམ་ཀ་འདི་དག་གི་རྒྱུ་གསེར་དངུལ་
བྱས་ནས་བཟོས་ཤིང༌། དེ་དག་རེ་རེར་ཚད་ལྡན་གྱི་ཚད་གཞི་ཡོད་པར་མ་ཟད། ད་དུང་ངོས་
འཛིན་པའི་རྟགས་ཐམ་ཡང་བཀོད་ཡོད། རྟགས་ཐམ་དེ་ལ་བྱེད་ནུས་རིགས་གཉིས་ཡོད་དེ། དང་
པོ། རྟགས་ཐམ་དེ་ལས་ཊམ་ཀའི་ཁྲོད་དུ་ལྕགས་རིགས་རྩ་ཆེན་ག་ཚོད་འདུས་ཡོད་པ་བསྟན་ཡོད།
གཉིས་པ། རྟགས་ཐམ་དེ་ལས་སྒོར་མོ་འགྲེམ་སྤེལ་བྱེད་མཁན་གྱི་ཐོབ་ཐང་མཚོན་པར་བྱས་ཏེ།
དེའི་ཁྲོད་ཀྱི་གྲུབ་ཆར་ཁག་ཐེག་གི་ནུས་པ་ཐོན་ཡོད། ད་ལྟ་མཐོང་ཐུབ་པའི་ཊམ་ཀ་མཐའ་དག་
ལུའུ་ཏི་ཡའི་ཊམ་ཀའི་བུ་རབས་ཚ་རྒྱུད་རེད་ཟེར་ན་ཡང་མི་རུང་བ་གང་ཡང་མེད་དོ། །
སྔོན་ཆད་ཀྱི་གསེར་རྟ་རྨིག་དང་དངུལ་རྟ་རྨིག་ལ་རྟགས་ཐམ་གང་ཡང་མེད་པས། རྟགས་
ཐམ་བཀོད་པའི་ཊམ་ཀ་དེ་དག་ལ་དགེ་མཚན་གཉིས་ཡོད་དེ། དང་པོ། དངུལ་རྟ་རྨིག་དང་
མཚུངས་པའི་གསེར་དངུལ་གྱི་སྒོར་མོ་དག་ཐེངས་རེར་ཉོ་ཚོང་བྱེད་དུས་ཡང་བསྐྱར་ལྗིད་ཚད་རྒྱ་
མར་འཇལ་དགོས། གཉིས་པ། ལྗིད་ཚད་འཇལ་བ་ཁོ་ནས་ཀྱང་མི་ཆོག་སྟེ། དཔེར་ན། ལྷམ་འཚོང་
མཁན་གྱིས་མགྲོན་པོས་སྤྲད་པའི་དངུལ་རྟ་རྨིག་དེ་དག་དངུལ་དག་མ་ཡིན་ནམ། ཡང་ན་སྟེང་
དུ་དངུལ་ཆུ་བྱུག་པའི་ཞ་ཉེ་ཞིག་ཡིན་པ་ཇི་ལྟར་རྟོགས། ཡིན་ནའང་ཊམ་ཀས་གནད་དོན་འདི་
དག་བདེ་བླག་ངང་ཐག་གཅོད་བྱས། ནམ་ཞིག་ལ་སྟེང་དུ་རྟགས་ཐམ་བརྒྱབ་པ་ན་ཊམ་ཀའི་རིན་
ཐང་གཏན་འཁེལ་བྱས་ཟིན་པས། ལྷམ་བཟོ་མཁན་གྱིས་དངུལ་བསྡུ་སྟེགས་བུའི་སྟེང་དུ་རྒྱ་མ་
འཇོག་མི་དགོས། དེ་ལས་གལ་ཆེ་བ་ནི་ཊམ་ཀའི་སྟེང་དུ་བཀོད་པའི་རྟགས་ཐམ་དེ་དག་གིས་ཆབ་
སྲིད་དབང་ཆ་ཞིག་མཚོན་ཡོད་པས། ཊམ་ཀའི་རིན་ཐང་འགན་ལེན་བྱས་ཡོད།
ཊམ་ཀ་འདི་དག་སྟེང་གི་རྟགས་ཐམ་གྱི་ཆེ་ཆུང་དང་གཟུགས་དབྱིབས་ལ་སྔོན་ཆད་བཟོ་
བཅོས་གང་མང་བྱས་མྱོང་ཡང་། ཆ་འཕྲིན་གཙོ་བོའི་རིགས་ལ་འགྱུར་བ་གདོད་ནས་བྱུང་མྱོང་མེད་
དེ། “རླབས་ཆེན་གྱི་རྒྱལ་པོ་ཆེ་གེ་མོ་ངས་ཁག་ཐེག་བྱས་པ་ཡིན། ལྕགས་རིགས་གོར་གོར་ལེབ་མོ་
འདིའི་ནང་དུ་མང་ཡང་མེད་ལ་ཉུང་ཡང་མེད་པར་གསེར་ཁེ་ལྔ་འདུས་ཡོད། གལ་སྲིད་མི་ཞིག་
གིས་སྒོར་མོ་འདི་རྫུན་མ་བཟོས་ཚེ། རྒྱལ་པོ་ངའི་རྟགས་ཐམ་རྫུན་མ་བཟོས་པ་དང༌། ངའི་མཚན་
སྙན་ལ་གནོད་པ་བྱས་པ་ཡིན་པས། བྱས་ཉེས་འདི་བསགས་ན་སྲོག་ཆད་གཅོད་རྒྱུ་ཡིན” ཞེས་
བསྒྲགས། དེ་ལྟ་ཡིན་ཕྱིན་སྒོར་མོ་རྫུན་མ་བཟོ་བའི་ནག་ཉེས་དེ་གཡོ་ཁྲམ་གཞན་དག་ལས་ཧ་ཅང་
ལྕི། རྒྱུ་མཚན་ནི་སྒོར་མོ་རྫུན་བཟོ་བྱེད་པ་ནི་གཡོ་ཁྲམ་ཁོ་ན་མིན་པར་བདག་དབང་ལ་འགྲན་
སློང་བྱས་པ་ཞིག་ཡིན་པས། རྒྱལ་པོའི་དབང་ཆ་དང་དམིགས་བསལ་གྱི་དབང་ཆ། རང་ཉིད་
བཅས་ལ་ཐད་ཀར་ཕོག་ཐུག་བཏང་བ་རེད། ཁྲིམས་ལུགས་བརྡ་ཆད་སྤྱད་ནས་བཤད་ན། “རྒྱལ་
པོར་ཕོག་ཐུག་བཏང་བ”ལ་ཟེར་ཞིང་། འདིའི་རིགས་ལ་རྒྱུན་པར་མནར་གཅོད་
ཚད་མེད་ཅིག་བཏང་རྗེས་མཐར་སྲོག་ཁྲིམས་གཅོད་བཞིན་ཡོད། མི་དམངས་ཀྱིས་རྒྱལ་པོའི་
དབང་གྲགས་དང་མི་གཤིས་ལ་ཡིད་ཆེས་ཚེ། ཁོང་གིས་འགྲེམ་སྤེལ་བྱས་པའི་ཊམ་ཀ་ལ་ཡང་ཡིད་
ཆེས་བྱེད་ངེས། དེ་ཡང་གནའ་བོའི་རོམ་གྱི་དིན་ན་ཝོ་སི་དངུལ་སྒོར་དང་འདྲ་བར་
ངོས་སུ་གནའ་བོའི་རོམ་གྱི་རྒྱལ་པོའི་མིང་དང་རི་མོ་བཀོད་ཡོད། འབངས་མི་རྣམས་ཀྱིས་གོང་
མའི་དབང་ཆ་དང་མི་གཤིས་ལ་ཡིད་ཆེས་བྱེད་ཀྱིན་ཡོད་པས། གདོད་ནས་ཐེངས་གཅིག་ལ་ངོ་
འཕྲད་མ་མྱོང་བའི་མི་རྒྱུས་མེད་ཅིག་ཡིན་རུང་དངུལ་སྒོར་འདིའི་རིན་ཐང་ལ་རྩ་བ་ནས་དོགས་པ་ཟ་མི་སྲིད།
དེ་དང་ལྟོས་བཅས་ཀྱིས་གོང་མའི་དབང་ཆ་ཡང་དིན་ན་ཝོ་སི་དངུལ་སྒོར་ལ་བརྟེན་ནས་
བདག་སྐྱོང་དང་རྒྱུན་འཁྱོངས་བྱེད་དགོས་ཀྱིན་ཡོད། བསམ་བློ་ཞིག་ཐོངས་དང་། གལ་ཏེ་གནའ་
བོའི་རོམ་བཙན་རྒྱལ་ལ་ཊམ་ཀ་མེད་པར་དཔྱ་ཁྲལ་བསྡུ་བ་དང་གླ་ཆ་སྤྲོད་ཐེངས་རེ་རེར་སོ་
བའམ་གྲོ་ཕུང་པོ་ཞིག་ཡིན་ཚེ། དཀའ་ངལ་ག་ཚོད་ལ་འཕྲད་རྒྱུ་རེད། གལ་ཏེ་ཐོག་མར་སི་རི་ཡཱ་
ནས་དཔྱ་ཁྲལ་སོ་བ་ཕུང་པོ་ཞིག་བསྡུས་རྗེས་གནའ་བོའི་རོམ་གྱི་རྒྱལ་མཛོད་དུ་བསྐྱལ།
དེ་ནས་སོ་བ་དེ་དག་དབྱིན་ཇི་ན་ཡོད་པའི་དམག་དཔུང་ཁག་ལ་དམག་རྒྱགས་སུ་སྤྲོད་དགོས་ན། དེ་ནི་
དངོས་གནས་འགྲུབ་ཐབས་མེད་པའི་ལས་འགན་ཞིག་ཡིན་ངེས། དེ་ལས་གཞན་གལ་སྲིད་གནའ་
བོའི་རོམ་ཁོ་ནས་མ་གཏོགས་ཊམ་ཀ་དང་ལེན་མ་བྱས་པར། ཀའོ་ལུའུ་པ་དང་གྷི་རིག ཨེ་ཅིབ། སི་
རི་ཡཱ་བཅས་ཀྱིས་སྔར་བཞིན་ཉ་ལྕིབས་དང་བ་སོའི་ཕྲེང་བ། རས་སོགས་སྒོར་མོའི་དོད་དུ་སྤྱད་པ་
ཡིན་ཚེ། འཐུས་སྒོ་ཚང་བའི་ལམ་ལུགས་འདི་གཏན་ནས་ལེགས་འགྲུབ་ཡོང་ཐབས་མེད་དོ། །
གསེར་གྱི་འཕྲིན་བཟང་།
གནའ་བོའི་རོམ་གྱི་ཊམ་ཀ་ལ་ཀུན་གྱིས་ཡིད་ཆེས་བྱེད་ཅིང་། ཐ་ན་བཙན་རྒྱལ་ཕྱི་རོལ་གྱི་
རྒྱལ་ཁབ་གཞན་པ་རྣམས་ཀྱིས་ཀྱང་དིན་ན་ཝོ་སི་ལེན་དུས་སྣང་དོགས་གང་ཡང་མི་བྱེད། དུས་
རབས་དང་པོའི་དུས་ལ་ཐ་ན་རྒྱ་གར་གྱི་ཚོང་རས་ཀྱང་གནའ་བོའི་རོམ་གྱི་སྒོར་མོ་སྤྱོད་བཞིན་
ཡོད། འོན་ཀྱང་རྒྱ་གར་དང་ཉེ་སར་གནས་པའི་རོམ་གྱི་དམག་དཔུང་ཁོ་ཚོ་དང་སྤྱི་ལེ་སྟོང་ཕྲག་
དུ་མའི་སར་ཡོད། རྒྱ་གར་པ་རྣམས་ཀྱིས་དིན་ན་ཝོ་སི་དང་དེའི་ངོས་ཀྱི་གོང་མའི་སྐུ་པར་ལ་ཡིད་
ཆེས་བརྟན་པོ་བྱེད་པས། ཕྱིས་སུ་ས་གནས་དེ་གའི་མགོ་དཔོན་གྱིས་ཊམ་ཀ་བཟོ་དུས། ཁོ་ཚོས་
དིན་ན་ཝོ་སིའི་དབྱིབས་གཟུགས་ལ་ལད་ཟློས་བྱས་པར་མ་ཟད། ཐ་ན་ངོས་ཀྱི་གནའ་བོའི་རོམ་གྱི་
རྒྱལ་པོའི་སྐུ་པར་ཡང་སོར་འཇོག་བྱས་ཤིང་། “དིན་ན་ཝོ་སི” ཞེས་པའི་སྒོར་མོ་འདི་སྐབས་དེར་
སྒོར་མོ་ཡོངས་ཀྱི་སྤྱི་མིང་དུ་གྱུར། མུའུ་སི་ལིན་གྱི་ཧ་ལི་ཧྥས་ཨ་ར་བྷིའི་སྐད་དུ་བསྒྱུར་ཏེ། “དིན་
ན”ཞེས་པའི་ཊམ་ཀ་འགྲེམ་སྤེལ་བྱས། དེ་ནས་ད་ལྟའི་བར་དུ་ཅོར་ཏན་དང་དབྱི་
རན། སའེ་ཨེར་ཝེ་ཡ། མ་ཆི་ཏིན། ཐུ་ནི་སི་རྒྱལ་ཁབ་སོགས་སུ་སྔར་བཞིན་དིན་ན་ནི་སྒོར་མོའི་མིང་དངོས་ལ་ངོས་འཛིན་གྱིན་ཡོད།
ལུའུ་ཏི་ཡ་རྒྱལ་ཁབ་ཀྱི་ཊམ་ཀ་ནི་ས་དབུས་རྒྱ་མཚོ་ནས་ཧིན་རྡུ་རྒྱ་མཚོ་བར་
དུ་ཁྱབ་པ་དང་ཆབས་ཅིག ཀྲུང་གོ་ནས་འདི་དང་ཅུང་ཐ་དད་དུ་ཡོད་པའི་སྒོར་མོའི་ལམ་ལུགས་
ཡན་གར་བ་ཞིག་བྱུང་ཞིང་། དེ་ནི་ཟངས་སྒོར་དང་རྟགས་ཐམ་བཀོད་མེད་པའི་གསེར་དངུལ་རྟ་
རྨིག་རེད། ཡིན་ནའང་དངུལ་ལོར་ལམ་ལུགས་རིགས་གཉིས་ལའང་འདྲ་བའི་ཆ(ལྷག་པར་དུ་
གསེར་དང་དངུལ་སྲང་རྨང་གཞི་བྱས་པ།) ངེས་ཅན་ཞིག་ལྡན་ཡོད་པས། ཀྲུང་གོ་དང་ལུའུ་ཏི་
ཡ་རྒྱལ་ཁབ་བར་ལ་དངུལ་རྩ་དང་ཚོང་ལས་ཀྱི་འབྲེལ་བ་དམ་ཟབ་བཙུགས། དེར་བརྟེན་དབྱི་
སི་ལན་དང་ཡོ་རོབ་ཀྱི་ཁེ་པ། དབང་སྒྱུར་པ་ཚོས་རིམ་བཞིན་ལུའུ་ཏི་ཡ་དངུལ་ལོར་གྱི་མ་ལག་
དང “གསེར་གྱི་འཕྲིན་བཟང” གོ་ལའི་ཡུལ་གྲུ་སོ་སོར་ཁྱབ་པར་བྱས་ཤིང་། མཐར་དེང་རབས་
ཅན་ཕྱི་མའི་དུས་མཇུག་ཏུ་འཛམ་གླིང་ཡོངས་སུ་དངུལ་ལོར་སྣ་གཅིག་ཅན་དུ་གྱུར་ཅིང་། དང་
ཐོག་གསེར་དང་དངུལ་སྒོར་མོའི་དོད་དུ་སྤྱོད་པ་དང༌། ཕྱིས་སུ་ཀུན་གྱིས་བློས་ཐུབ་པའི་དངུལ་
སྒོར་ཁ་ཤས་སུ་བསྒྱུར་བ་སྟེ། དཔེར་ན། དབྱིན་སྒོར་དང་ཨ་རིའི་སྒོར་མོ་ལྟ་བུའོ། །
རྒྱལ་ཁབ་ལས་བརྒལ་བ་དང་རིག་གནས་ལས་བརྒལ་བའི་དངུལ་ལོར་གྱི་ཁྱབ་ཁོངས་བྱུང་བ་
ན། ཨེ་ཤ་ཡ་དང་ཨ་ཧྥེ་རི་ཁའི་འཇིག་རྟེན་གཅིག་གྱུར་བྱེད་པའི་རྨང་གཞི་བཏང༌། མཐར་འཛམ་
གླིང་ཡོངས་རྫོགས་དཔལ་འབྱོར་དང་ཆབ་སྲིད་ཀྱི་ཁྱབ་ཁོངས་སྣ་གཅིག་ཅན་ཏུ་གྱུར། ས་གནས་
ཁག་གི་མི་རྣམས་ཀྱིས་སྔར་བཞིན་སྐད་རིགས་མི་འདྲ་བ་བཤད་ཅིང་། དབང་སྒྱུར་པ་མི་འདྲ་བའི་
དབང་འོག་ཏུ་གནས། ལྷ་རིགས་མི་འདྲ་བ་ལ་དད་མོས་བྱེད་ཀྱིན་ཡོད་མོད། འོན་ཀྱང་མི་མཐའ་
དག་གིས་གསེར་དངུལ་དང་གསེར་སྒོར་དངུལ་སྒོར་ལ་ཡིད་ཆེས་བྱེད་པ་འདྲ་མཚུངས་ཡིན། གལ་
སྲིད་མི་ཡོད་དོ་ཅོག་གིས་འདི་ལ་ཡིད་རྟོན་མེད་ཚེ། འཛམ་གླིང་ཉོ་ཚོང་དྲ་རྒྱ་མངོན་འགྱུར་ཡོང་
མི་སྲིད། སི་ཕེན་གྱི་དབང་སྒྱུར་པས་དུས་རབས16པར་མེ་གླིང་དུ་གསེར་དངུལ་རྙེད་དེ་ཡོ་རོབ་ཀྱི་
ཚོང་པས་ཨེ་ཤ་ཡ་ཤར་མའི་དར་གོས་དང་། རྫ་ཆས། བྲོ་རྫས་སོགས་ཉོ་བར་མཐུན་རྐྱེན་སྦྱར་བས།
ལྷན་དུ་ཡོ་རོབ་གླིང་དང་ཨེ་ཤ་ཡ་ཤར་མའི་དཔལ་འབྱོར་གོང་དུ་འཕེལ་བར་སྐུལ་འདེད་ཆེན་པོ་
ཐོན། གསེར་དངུལ་འདི་དག་ནི་མོ་ཞི་ཁོ་དང་ཨན་ཏི་སི་རི་རྒྱུད་གཉིས་ནས་བྱུང་བ་ཡིན་ཡང་།
མཐའ་མར་ཡོ་རོབ་པའི་ལག་ནས་ཀྲུང་གོའི་དར་གོས་ཚོང་པ་དང་རྫ་ཆས་ཚོང་པའི་ཁུག་མར་
འཛུལ། གལ་ཏེ་ཀྲུང་གོ་པར་ཁེ་ཨར་ཐུ་སི་འཁོར་དང་འདྲ་བའི “སྙིང་ནད” ཅིག་བྱུང་མེད་པར།
ཡོ་རོབ་པའི་གསེར་དང་དངུལ་གྱིས་རྩིས་བརྒྱབ་པ་དང་ལེན་མ་བྱས་ན་གནས་ཚུལ་ག་འདྲ་ཞིག་ཡིན་ནམ།
ཀྲུང་གོ་པ་དང་རྒྱ་གར་པ། དབྱི་སི་ལན་གྱི་མི། སི་ཕེན་སོ་སོའི་རིག་གནས་མི་འདྲ་བས། དོན་
དག་མང་ཆེ་ཤོས་ཐད་ནས་བསམ་ཐོག་གཅིག་ལ་གདོད་ནས་ཡོང་མི་སྲིད་མོད། དེས་ན་ཡང་སྙིང་
ཚང་མ་གསེར་ལ་ཡིད་ཆེས་དགོས་པའི་རྒྱུ་མཚན་གང་ཡིན་ནམ། རྒྱུ་མཚན་ཅིའི་དབང་གིས་སི་
ཕེན་པ་རྣམས་གསེར་དངུལ་ལ་ཡིད་ཆེས་ཤིང་། དབྱི་སི་ལན་པ་རྣམས་སོ་བ་ལ་ཡིད་ཆེས་པ། རྒྱ་
གར་པ་རྣམས་ཉ་ལྕིབས་ལ་ཡིད་ཆེས་པ། ཀྲུང་གོ་པ་རྣམས་དར་གོས་ལ་ཡིད་ཆེས་པ་ཡིན་ནམ་
ཞེ་ན། དཔལ་འབྱོར་རིག་པ་བས་འདིའི་ཐད་ལ་ལན་ཞིག་བརྒྱབ་ཡོད་དེ། ཉོ་ཚོང་གིས་ས་ཁོངས་
གཉིས་སྦྲེལ་མཐུད་བྱེད་པའི་སྐབས་སུ། སྐྱེལ་འདྲེན་བྱེད་ཐུབ་པའི་ཚོང་ཟོག་ཅིག་ཡིན་ཚེ་མཁོ་
འདོན་སྟོབས་ཤུགས་ཀྱི་ཤུགས་རྐྱེན་ཐེབས་ནས་རིན་གོང་དོ་སྙོམས་ཡོང་བར་བྱེད། ང་ཚོས་དཔེ་
ཞིག་གི་སྟེང་ནས་འགྲེལ་བཤད་ཅིག་བརྒྱབ་ན། གལ་ཏེ་རྒྱ་གར་དང་ས་དབུས་རྒྱ་མཚོའི་ས་ཁུལ་
བར་དུ་ཐོག་མར་ཉོ་ཚོང་བྱེད་དུས། རྒྱ་གར་པ་རྣམས་གསེར་ལ་སྤྲོ་བ་མེད་ཆེར་མེད་པས་གསེར་
ལ་རིན་ཐང་གང་ཡང་མེད། འོན་ཀྱང་ས་དབུས་རྒྱ་མཚོ་རུ་གསེར་ནི་ཀུན་གྱིས་འགྲམ་ཆུ་ལྡང་བར་
བྱེད་པའི་ཐོབ་གོ་སའི་མཚོན་བྱེད་ཅིག་ཡིན་པས། རིན་གོང་ཆེན་པོ་དགོས་ན་འདིའི་འཕྲོར་གནས་ཚུལ་ཅི་ཞིག་འབྱུང་ངེས་སམ།
རྒྱ་གར་དང་ས་དབུས་རྒྱ་མཚོའི་ཕན་ཚུན་ལ་འགྲོ་འོང་བྱེད་པའི་ཚོང་པས་གསེར་གྱི་རིན་
གོང་གི་ཧེ་བག་ལ་ཡིད་འཇོག་བྱེད་ཀྱིན་ཡོད་པར་བརྟེན། རྒྱ་གར་ནས་རིན་གོང་དམའ་མོས་
གསེར་ཉོས་རྗེས་ས་དབུས་རྒྱ་མཚོར་ཡོང་ནས་གོང་ཆེན་པོས་ཕྱིར་འཚོང་བྱས་པ་ན། རྒྱ་གར་ཁྲོམ་
རའི་ཐོག་གི་གསེར་གྱི་དགོས་མཁོ་ཆེ་རུ་ཕྱིན་པ་དང་བསྟུན་ནས་གསེར་གོང་མཐོ་རུ་ཕྱིན། དུས་
མཚུངས་སུ་ས་དབུས་རྒྱ་མཚོ་ནས་གསེར་མང་དྲགས་ནས་རིན་གོང་མར་ཆག་པས། དུས་ཡུན་རིང་
པོ་མ་ལོན་པར་རྒྱ་གར་དང་ས་དབུས་རྒྱ་མཚོའི་གསེར་གོང་ལ་ཁྱད་པར་ཅི་ཡང་མེད་པར་གྱུར། ས་
དབུས་རྒྱ་མཚོའི་མི་རྣམས་ཀྱིས་གསེར་ལ་རིན་པ་ཡོད་པར་ཡིད་ཆེས་པས་རྒྱ་གར་པ་རྣམས་ཀྱང་
རྗེས་སུ་འབྲངས་ནས་ཡིད་ཆེས་བྱས། གསེར་རྒྱ་གར་པའི་ངོས་ནས་བཤད་ན་ད་དུང་དོན་དངོས་ཀྱི་
སྤྱོད་སྒོ་ཆེར་མེད་ཀྱང་། ས་དབུས་རྒྱ་མཚོའི་མི་རྣམས་ཀྱིས་གཙིགས་སུ་འཛིན་པ་ཁོ་ནས་རྒྱ་གར་པ་
རྣམས་ཀྱང་རྗེས་སུ་འབྲངས་ནས་མཐོང་ཆེན་བྱེད་དུ་བཅུག
དེར་བརྟེན་རིགས་འདེད་ཅིག་བགྱིས་ན། མི་ལ་ལ་ང་ཚོའི་སྡང་ས་དང་སུན་སྣང་སྐྱེ་ས། འཕྱ་
སྨོད་བྱེད་ས་ཡིན་རུང་། གལ་སྲིད་ཁོང་ཚོས་ཉ་ལྕིབས་དང་ཨ་སྒོར། གློག་རྡུལ་གཞི་གྲངས་ཀྱི་རིན་
ཐང་ལ་ཡིད་ཆེས་བྱེད་ཚེ། ང་ཚོས་ཀྱང་བྱ་དངོས་དེ་དག་ལ་རིན་ཐང་ཡོད་པར་ཡིད་ཆེས་བྱེད་
ངེས་རེད། དེའི་ཕྱིར་ཆོས་ལུགས་ཐད་ནས་ཡེ་ཤུའི་ཆོས་ལུགས་དང་དབྱི་སི་ལན་ཆོས་ལུགས་གཉིས་
མེ་ཆུ་ལྟ་བུ་ཡིན་མོད། དངུལ་ལོར་ལམ་ལུགས་སྟེང་ནས་དད་མོས་བྱ་ཡུལ་གཅིག་ཏུ་གྱུར་ཡོད་དེ།
ཆོས་ལུགས་དད་མོས་ཀྱི་གནད་ནི་ཐོག་མར་རང་ཉིད་དེར་ཡིད་ཆེས་པ་དེ་ཡིན་ལ། འོན་ཀྱང་
དངུལ་ལོར་ལ་ཡིད་ཆེས་པའི་གནད་ནི “ཐོག་མར་གཞན་དེར་ཡིད་ཆེས་པ” དེ་ཡིན་པས་སོ། །
ལོ་ངོ་སྟོང་ཕྲག་འགའི་རིང་ལ་མཚན་ཉིད་རིག་པ་བ་དང་བསམ་བློ་པ། ཆོས་ལུགས་མི་སྣ་
སོགས་ཀྱིས་དངུལ་ལོར་ནི་ངན་དགུའི་འབྱུང་རྩ་རེད་ཅེས་བཤད་མྱོང་ཡང་། དངོས་གནས་དེ་ལྟ་བུ་
ཞིག་ཡིན་རུང་སྒོར་མོ་ནི་ནམ་ཡང་མིའི་རིགས་ཀྱིས་ཆེས་ཡིད་རྟོན་ཐུབ་པའི་དངོས་པོ་ཞིག་རེད།
སྐད་ཡིག་དང་བཅའ་ཁྲིམས། རིག་གནས། ཆོས་ལུགས། སྤྱི་ཚོགས་གོམས་གཤིས་སོགས་དང་བསྡུར་
ན་སྒོར་མོའི་བློ་རྒྱ་དེ་བས་ཀྱང་ཡངས་པས། མིའི་རིགས་ཀྱིས་གསར་སྐྲུན་བྱས་པའི་དད་སེམས་མ་
ལག་ཐམས་ཅད་དུ་སྒོར་མོ་ཁོ་ན་འགལ་རྐྱེན་ཡོད་ཚད་ལས་བརྒལ་བར་མ་ཟད། ཆོས་ལུགས་དང་
རྟེན་གྱི་དབྱེ་བ། རིགས་རྒྱུད། ལོ་ཚོད་བཅས་ཀྱི་ཁྱད་པར་དབང་གིས་མཐོང་ཆུང་ཡང་བྱེད་མི་སྲིད།
སྒོར་མོའི་ལམ་ལུགས་འདི་ཡོད་པས། ཕན་ཚུན་ཆ་མེད་རྒྱུས་མེད་དང་ཕ་རོལ་པའི་མི་གཤིས་ཅི་
འདྲ་ཡིན་པ་མི་ཤེས་ཀྱང་། ཕན་ཚུན་ལག་གདང་སྦྲེལ་ནས་མཉམ་ལས་བྱེད་ཐུབ་པར་གྱུར།
སྒོར་མོའི་རིན་གོང་།
དངུལ་ལོར་ལམ་ལུགས་ལ་རྩ་དོན་ཆེན་པོ་གཉིས་ཡོད་དེ།
1. དངོས་པོ་ཡོད་ཚད་བརྗེས་ཆོག་པ་སྟེ། སྒོར་མོ་ནི་གསེར་བཙོ་སྦྱང་བྱེད་པའི་ཐབས་ཤེས་ལྟ་
བུ་ཡིན་ལ། དེས་ཁྱོད་ཀྱི་ས་ཞིང་ནི་གཡོག་འཁོར་གྱི་ལྷག་བསམ་རྣམ་དག་ལ་བསྒྱུར་ནུས་པ་དང༌།
དྲང་བདེན་ནི་བདེ་ཐང་དུ་བསྒྱུར་བ། དྲག་ཤུགས་ནི་ཤེས་བྱར་ཡང་བསྒྱུར་ཐུབ།
2. མི་ཡོད་དོ་ཅོག་གིས་ཡིད་ཆེས་བྱེད་པ་སྟེ། སྒོར་མོའི་སྨྱན་སྦྱོར་ཡོད་ཚེ། མི་ཅི་འདྲ་གཉིས་
ཡིན་རུང་མཉམ་དུ་འཆར་གཞི་སྣ་ཚོགས་ལག་ཏུ་བསྟར་ཐུབ།
རྩ་དོན་ཆེན་པོ་འདི་གཉིས་ཀྱི་དབང་གིས་རྒྱུས་མེད་ཀྱི་མི་ཁྲི་མ་འབུམ་མཉམ་འབྲེལ་བགྱིས་
ནས་ཉོ་ཚོང་དང་ཐོན་ལས་སྣ་ཚོགས་སྤེལ་ཐུབ་པ་བྱུང༌། ཡིན་ན་ཡང་མཐོང་མ་ཐག་གནོད་པ་
གང་ཡང་མེད་པའི་རྩ་དོན་འདི་དག་ལ་མི་ལེགས་པའི་ཆའང་ཡོད་དེ། གལ་ཏེ་ཡོད་ཚད་དངུལ་
ལ་བརྗེས་ཐུབ་པའི་དབང་དུ་བཏང་ཡང་ཀུན་གྱིས་ཡིད་ཆེས་བྱེད་པའི་དངུལ་ལོར་ནི་མིང་དོན་མི་
མཚུངས་པའི་ཊམ་ཀ་དང་ཉ་ལྕིབས་ཡིན་ཚེ། ཡུལ་དེ་གའི་སྲོལ་རྒྱུན་དང་མཛའ་བཤེས་འབྲེལ་བ།
མིའི་རིན་ཐང་སོགས་ལ་གནོད་པ་ཐེབས་ནས་བརྩེ་སེམས་སྤུ་ཙམ་ཡང་མེད་པའི་མཁོ་འདོན་ངེས་ལུགས་ཀྱིས་གཞན་ཚབ་རང་བྱེད་བྱ་སྲིད།
ད་ལྟའི་བར་དུ་མིའི་རིགས་ཀྱི་སྤྱི་ཚོགས་དང་ཁྱིམ་ཚང་གི་འབྲེལ་བ་ནི “རིན་པ་མེད་པའི་
རིན་པོ་ཆེ”ཞིག་ལ་བརྟེན་ཡོད་དེ། དཔེར་ན། ལ་རྒྱ་དང་བློ་དཀར་གཞུང་དྲང་། ཀུན་སྤྱོད། བྱམས་
བརྩེ་ལྟ་བུའོ། །འོན་ཀྱང་འདི་དག་ཁྲོམ་རར་འཇོག་མི་སྲིད་ལ། དངུལ་སྒོར་གྱིས་ཚད་འཇལ་ནའང་
ག་ལ་འགྲིག ཚོང་ར་ནས་འདི་དག་ལ་རིན་གོང་བསམ་ཡུལ་ལས་འདས་པ་སྤྲད་ཀྱང་བྱ་བ་ཁ་ཤས་
གཏན་ནས་བསྒྲུབ་མི་རུང་སྟེ། དཔེར་ན། ཕ་མས་རང་གི་བུ་ཕྲུག་བྲན་དུ་བཀོལ་མི་ཆོག་ལ། མི་ཕྱེད་
པའི་དད་པ་ཡོད་པའི་ཡེ་ཤུའི་རྗེས་འཇུག་པ་རྣམས་ཀྱིས་ནག་ཉེས་ཆེན་པོ་བསགས་མི་རུང་བ།
ལྷག་བསམ་རྣམ་པར་དག་པའི་སྐྱ་དམག་གིས་རང་གི་བདག་པོར་ངོ་ལོག་མི་རུང་བ། མེས་པོ་གོང་
མ་རྣམས་ཀྱི་ཤུལ་བཞག་ས་ཆ་དགྲ་ལག་ཏུ་ཤོར་ཏུ་བཅུག་མི་རུང་བ་ལྟ་བུའོ། །
སྒོར་མོས་རྣམ་ཀུན་ཆུ་བར་མེད་དུ་རགས་ཀྱི་གས་སྲུབས་སུ་འཛུལ་དུ་འཇུག་པ་ནང་བཞིན་
ཚད་བཀག་དེ་དག་གཏོར་བཤིག་བྱེད་པའི་སྦྱོར་བ་ལག་ཏུ་བསྟར་བཞིན་ཡོད། ཕ་མ་ལ་ལས་སྔར་
བཞིན་མཇུག་མཐར་བྱིས་པ་འགའ་མི་ཚོང་རྒྱག་མཁན་ལ་བཙོངས་ཚེ། ད་གཟོད་བྱིས་པ་གཞན་པ་
རྣམས་ཀྱི་ཁ་གསོ་ཐུབ། ཡེ་ཤུའི་ཆོས་ལ་མི་ཕྱེད་པའི་དད་པ་ལྡན་མཁན་ལ་ལས་མི་གསོད་པ་དང་
དུ་འཕྲོག་བྱེད་པ། གཡོ་ཁྲམ་གྱི་སྦྱོར་བ་བཤམས་པ་བཅས་བྱས་ནས་སྒོར་མོ་རེག་རྗེས། སླར་ཡང་
སྒོར་མོ་འདི་དག་ཁྱེར་ནས་ཆོས་ཁང་དུ་ཕྱིར་འཆོས་ལ་འགྲོ། རང་གི་འཇོན་ནུས་ངོམ་པར་འདོད་
པའི་སྐྱ་དམག་དག་གིས་རང་ཉིད་ཀྱི་ལྷག་བསམ་རྣམ་དག་རིན་གོང་མཐོ་ཤོས་སྤྲོད་པའི་བདག་པོ་
ལ་བཙོངས་རྗེས། སྒོར་མོ་འདི་དག་སྤྱད་ནས་རང་གི་རྗེས་འབྲངས་པའི་ལྷག་བསམ་ཉོ་བར་བྱེད།
ཚོ་པའི་ས་ཐམས་ཅད་འཛམ་གླིང་གི་ཕྱོགས་གཞན་ནས་ཡོང་བའི་ཕྱི་རྒྱལ་པ་རྣམས་ལ་བཙོངས་ཚེ།
འཛམ་གླིང་དཔལ་འབྱོར་དུ་ཞུགས་ཆོག་པའི་སྤ་སེ་ཉོ་བ་ལྟ་བུའོ། །
སྒོར་མོ་ལ་དེ་ལས་ཀྱང་མི་ལེགས་པའི་ཆ་ཞིག་ཀྱང་ཡོད་དེ། སྒོར་མོས་མི་རྒྱུས་མེད་ཐུན་མོང་
ལ་ཡིད་ཆེས་སྩོལ་ནུས་མོད། འོན་ཀྱང་མི་རྣམས་ཀྱིས་ཡིད་ཆེས་བྱེད་ས་ནི་མིའི་རིགས་རང་ཉིད་
དང་སྤྱི་ཚོགས་ཀྱི་ཚོགས་པའམ་མཆོག་ཏུ་གྱུར་པའི་རིན་ཐང་གི་ལྟ་བ་ཞིག་མ་ཡིན་པར། དེ་ནི་སྒོར་
མོ་རང་དང་རྒྱབ་ཏུ་ཡིབ་པའི་མི་གཤིས་བྲལ་བའི་མ་ལག་དེ་རེད། ང་ཚོས་མི་ཆ་མེད་ལ་ཡིད་ཆེས་
བྱ་རྒྱུ་མེད་ལ། ཐ་ན་ད་ལྟ་ང་ཚོས་ཁྱིམ་མཚེས་ཚང་ལའང་ཡིད་ཆེས་བྱ་རྒྱུ་མེད་པར་ཁོ་ཚོའི་ལག་
གི་སྒོར་མོ་ཁོ་ནར་ཡིད་ཆེས་བྱེད། དེར་བརྟེན་སྒོར་མོ་མེད་ན་ཡིད་ཆེས་ཀྱང་མེད། སྒོར་མོའི་ཆུ་
བོ་འདི་གང་སར་སིམ་ནས་སྤྱི་ཚོགས་དང་ཆོས་ལུགས། རྒྱལ་ཁབ་ལས་སྐྲུན་པའི་ཆུ་རགས་ཆེན་པོ་
གས་གཏོར་བྱུང་རྗེས། འཛམ་གླིང་ཧྲིལ་པོ་རྒྱ་ཆེ་ཞིང་སྙིང་རྗེ་བྲལ་བའི་ཚོང་ར་ཞིག་ཏུ་འགྱུར་ངེས།
དེ་ནས་མིའི་རིགས་ཀྱི་དཔལ་འབྱོར་ལོ་རྒྱུས་ནི་མཚར་བའི་ཞབས་བྲོ་འཁྲབ་མཁན་གྱི་གོམ་
སྟབས་དང་མཚུངས་ཤིང༌། ང་ཚོས་སྒོར་མོ་ལ་བརྟེན་ནས་མི་ཆ་མེད་དང་མཉམ་ལས་བྱེད་པར་
སྐུལ་འདེད་བྱེད་མོད། འོན་ཀྱང་འདིས་མིའི་རིགས་ཀྱི་རིན་ཐང་དང་མཛའ་མཐུན་གྱི་འབྲེལ་བར་
གཏོར་བརླག་ཐེབས་པར་དོགས་ནས་སྐྲག ཕྱོགས་གཅིག་ནས་ང་ཚོས་དངུལ་ལོར་ལ་ཚད་བཀག་
བྱེད་པའི་རགས་ཆེན་པོ་དེ་དག་གཏོར་འདོད་ཡོད་ཀྱང་། ཕྱོགས་གཞན་ཞིག་ནས་ང་ཚོས་སླར་
ཡང་རྒྱུན་ཆད་མེད་པར་ཆུ་རགས་གསར་པ་བསྐྲུན་ཏེ། སྤྱི་ཚོགས་དང་ཆོས་ལུགས། ཁོར་ཡུག་
སོགས་ཚོང་རའི་སྟོབས་ཤུགས་ཀྱི་བྲན་དུ་མི་འགྱུར་བར་ཧུར་བརྩོན་བྱས་པ་རེད།
ད་ལྟ་དུས་རྒྱུན་མི་ལ་ལས་ཚོང་རའི་སྟོབས་ཤུགས་ལ་མཐའ་མའི་རྒྱལ་ཁ་འཐོབ་སྲིད། རྒྱལ་
པོ་དང་ཆོས་ལུགས། སྤྱི་ཚོགས་གང་གིས་བསྐྲུན་པའི་རགས་ཆེན་ཡིན་ཡང་སྒོར་མོའི་རླབས་
རྒྱུན་དྲག་པོ་འདི་འགོག་པར་མི་ནུས་ཞེས་སྨྲ་མོད། འོན་ཀྱང་སྐད་ཆ་འདི་ནི་བྱིས་པའི་ལབ་
རྡོལ་ཞིག་ལས་མ་འདས་ཏེ། དུས་ཡུན་རིང་པོའི་ནང་དུ་ནམ་རྒྱུན་རྟུལ་ཕོད་ཅན་གྱི་དཔའ་རྒོད་
དང་ཆོས་ལུགས་ཀྱི་སྨྱོ་སྤྱོད་པ། ཆབ་སྲིད་ལ་སེམས་ཁུར་བྱེད་མཁན་ཚོས་བློ་ཇུས་ལ་བྱང་བའི་
ཚོང་པ་ཐེངས་གང་མང་ལ་ཕམ་པར་བརྒྱབ་ཅིང་། ཐ་ན་དཔལ་འབྱོར་ཧྲིལ་པོར་ཡང་བསྐྱར་
ལེགས་སྒྲིག་བྱེད་དུ་བཅུག དེའི་ཕྱིར་མིའི་རིགས་མཐར་གཅིག་གྱུར་བྱས་ཡོང་ཞེས་པ་ནི། དཔལ་
འབྱོར་གྱི་གོ་རིམ་ཁོ་ན་ཞིག་གཏན་ནས་ཡིན་མི་སྲིད། དེས་ན་སྔོན་ཆད་རང་རྐྱ་ཐུབ་པའི་རིག་
གནས་ཁྲི་མ་འབུམ་ཡོད་པ་ཇི་ལྟར་གཞི་གཅིག་ཏུ་སྦྲེལ་བ་དང༌། དེང་གི་གོ་ལའི་སྡེ་བ་འདི་གྲུབ་
པ་ཤེས་འདོད་ན། གསེར་དངུལ་གྱིས་ཐེབས་པའི་ཤུགས་རྐྱེན་ཤིན་ཏུ་ཟབ་མོ་ཡིན་ཡང་། རལ་
གྲིའི་ནུས་པའང་སྣང་མེད་དུ་བསྐྱུར་མི་རུང་སྙམ་མོ། །

ས་བཅད་བཅུ་གཅིག་པ།
བཙན་རྒྱལ་གྱི་ཕུགས་འདུན།

གནའ་བོའི་རོམ་གྱིས་ཀྱང་དུས་རྒྱུན་དམག་འཁྲུག་ཁྲོད་ཕམ་ཁ་རེག་བཞིན་ཡོད། ལོ་རྒྱུས་
སྟེང་གི་ཆེས་རླབས་ཆེ་བའི་བཙན་རྒྱལ་གྱི་དབང་སྒྱུར་པ་ཚོ་དང་འདྲ་བར་གཡུལ་འགྱེད་ཆུང་ཆུང་
འགའ་ལས་ཕམ་ཁ་རེག་སྲིད་མོད། མཐར་ཐུག་གི་དམག་འཁྲུག་མ་ལུས་པར་རྣམ་པར་རྒྱལ། གལ་
སྲིད་བཙན་རྒྱལ་ཞིག་གིས་གཡུལ་འཁྲུག་ཐེངས་ཤིག་གི་ཕམ་ཁ་ཡང་འཁུར་མ་ཐུབ་ཚེ།
བཙན་རྒྱལ་ཞེས་པའི་མིང་དོན་ག་ལ་མཚུངས། སྤྱི་ལོའི་སྔོན་གྱི་དུས་རབས་གཉིས་པའི་དུས་དཀྱིལ་དུ་
ཡེ་པི་ལའེ་ཡ་ཕྱེད་གླིང་ནས་ཐོན་པའི་དམག་འཁྲུག་གི་གནས་ཚུལ་གྱིས་གནའ་བོའི་རོམ་གྱི་མི་
རྣམས་ལ་སྒལ་པར་ཚེར་མ་ཟུག་པ་ལྟ་བུའི་ན་ཟུག་སྦྱིན། ས་དེར་མིང་ལ་ནོ་མན་ཐེ་ཡ་
ཞེས་པའི་རི་གྲོང་རང་ག་བ་ཞིག་ཡོད་ལ། རི་གྲོང་དེར་ས་གནས་མི་རིགས་ཁེ་ཨར་ཐེའི་
མི་ཞེས་པ་འཚོ་སྡོད་བྱས་ཡོད། ཁོ་ཚོས་རོམ་ལ་ངོ་ལོག་ནས་དབང་སྒྱུར་དང་ལེན་མ་བྱས་ཤིང༌།
སྐབས་དེར་མཚོན་ན་རོམ་བཙན་རྒྱལ་ནི་ས་དབུས་རྒྱ་མཚོ་ས་ཁུལ་གྱི་མངའ་བདག་ཁོ་ན་ཡིན་
ཞིང་། མཱ་ཆི་ཏུན་དང་སའི་ལི་ཀོ་བཙན་རྒྱལ་མངའ་འོག་ཏུ་བསྡུས་པར་མ་ཟད། ང་
རྒྱལ་གྱིས་སྙེམས་པའི་གྷི་རིག་ཀྱང་ཕམ་པར་བརྒྱབ། ད་དུང་མེ་བཏང་ནས་ཅཱ་ཐའེ་ཅི་མིང་གི་ལྷག་
མར་བཟོས། ཡིན་ནའང་ནོ་མན་ཐེ་ཡ་རུ་རང་དབང་ལ་དགའ་ཞེན་དང་དེ་མིན་འབྲོག་སྟོང་དུ་
གྱུར་པའི་ཁྱིམ་གཞིས་ལས་གང་ཡང་མེད་ཀྱང་། ཁོ་ཚོས་གནའ་བོའི་རོམ་གྱི་དམག་དཔུང་ཁག་
ཡང་དང་བསྐྱར་དུ་ཕམ་པར་བྱས་པས། རོམ་གྱི་དམག་མི་ལས་ལ་ལ་ཕར་མགོ་བཏགས། ལ་ལ་ངོ་གནོང་བཞིན་ཕྱིར་འཐེན་མི་བྱེད་ཀ་མེད་དུ་གྱུར།
མཐར་སྤྱི་ལོ་སྔོན་གྱི134ལོར། རོམ་བཙན་རྒྱལ་ཡང་བཟོད་སྒོམ་བྱེད་ཐབས་བྲལ་ཏེ། གྲོས་
གཅོད་ཁང་གིས་ནོ་མན་ཐེ་ཡ་དབང་དུ་བསྡུ་བར་དཔའ་མཛངས་གཉིས་ལྡན་གྱི་དཔའ་རྒོད་སེ་ཕེ་
ཨོ་ཆུང་བ(སྔོན་ཆད་ཅཱ་ཐའེ་ཅི་དབང་དུ་བསྡུ་མཁན། )མངགས་རྒྱུ་ཐག་གཅོད་བྱས།
དེས་དམག་མི་ཁྲི་གསུམ་ལྷག་ཡོད་པའི་དཔུང་ཆེན་ནོ་མན་ཐེ་ཡ་རུ་བཏེགས། དམག་དཔོན་སེ་ཕེ་
ཨོ་ཆུང་བས་ནོ་མན་ཐེ་ཡ་པའི་དཔའ་སྤོབས་དང་དམག་འཐབ་ཐབས་ཇུས་ལ་སྣང་ཆུང་བྱེད་མ་
ཕོད་པ་དང་། རང་གི་དམག་མི་དོན་མེད་དུ་ཤི་རྨས་འགྲོ་བ་ཉུང་དུ་གཏོང་ཕྱིར། ཁོས་ཐད་ཀར་
འཛིང་རགས་ལས་ཀར་ཤུགས་སྣོན་བྱས་ཏེ་ནོ་མན་ཐེ་ཡའི་མཐའ་ནས་བསྐོར་ཏེ། ཁོ་ཚོ་ཕྱི་རོལ་
ལ་འབྲེལ་འདྲིས་བྱེད་ཐབས་མེད་པར་བཟོས་པས་སྐབས་དེར་བཀྲེས་ལྟོགས་ནི་གོ་མཚོན་དྲག་པོ་
ཞིག་ཏུ་གྱུར། ལོ་གཅིག་ལྷག་གི་རྗེས་སུ་ནོ་མན་ཐེ་ཡའི་མི་རྣམས་ཀྱི་བཟའ་འབྲུ་ཟད་པས། མངའ་
ཐང་ཉམས་ཟིན་པ་རྟོགས་ནས་གྲོང་ཁྱེར་མེར་བསྲེགས་ནས་རང་ཤི་བརྒྱབ། གནའ་བོའི་རོམ་གྱི་
ཡིག་ཆ་ལྟར་ན། ནོ་མན་ཐེ་ཡའི་མི་མང་པོ་ཞིག་གིས་རང་སྲོག་བློས་གཏོང་དགོས་ཀྱང་གནའ་བོའི་
རོམ་གྱི་བྲན་གཡོག་བྱེད་འདོད་མེད་ཅེས་བཀོད་ཡོད།
ཕྱིས་སུ་ནོ་མན་ཐེ་ཡ་ནི་སི་ཕེན་གྱི་རང་བཙན་དང་དཔའ་སྤོབས་ཀྱི་མཚོན་རྟགས་སུ་
གྱུར། 《ཐང་ཇི་ཁུ་ཏི》ཡི་རྩོམ་པ་པོ་སའེ་ཝན་ཐེ་སི་ཡིས་མིང་ལ “ནོ་མན་ཐེ་
ཡའི་གྲོང་ཁྱེར་མཐའ་ནས་བསྐོར་པ” ཞེས་པའི་སྐྱོ་གར་ཞིག་བྲིས་མྱོང་ཞིང་། ཟློས་གར་འདིའི་
མཇུག་ནོ་མན་ཐེ་ཡ་འཇིག་པའི་གཏམ་རྒྱུད་ཀྱིས་བསྡུས་ཡོད་མོད། འདིས་སི་ཕེན་རྒྱལ་ཁབ་ཀྱི་
མ་འོངས་པའི་རླབས་ཆེན་ཕུགས་འདུན་བསྟན་ཡོད། སྙན་ངག་པས་ཁོ་ཚོའི་དཔའ་མཛངས་ལ་
སྙན་ངག་གིས་བསྟོད་པ་བྱས་ཤིང་། རི་མོ་བས་རི་མོའི་ལམ་ནས་ཁོང་ཚོའི་དཔའ་ཉམས་ཡང་
བསྐྱར་མངོན་པར་བྱས། སྤྱི་ལོ1882ལོར་ནོ་མན་ཐེ་ཡའི་གནའ་ཤུལ “རྒྱལ་ཁབ་ཀྱི་དྲན་གསོ་
གནའ་ཤུལ”གྲས་སུ་བཞག་སྟེ། སི་ཕེན་རྒྱལ་གཅེས་པ་རྣམས་ཀྱི་གནས་མཆོག་ཏུ་གྱུར། དུས་
རབས20པའི་ལོ་རབས50ནས་ལོ་རབས60པའི་བར་དུ། སི་ཕེན་རྒྱལ་ཁབ་ཏུ་ཆེས་དར་ཁྱབ་ཆེ་
བའི་རབ་བཏགས་རི་མོ་ནི་དཔའ་རྒོད་རྩལ་པོ་ཆེ་མིན་ལ། འབུ་སྡོམ་དཔའ་བོ་ཡང་
མིན་པར་ཡེ་པི་ལའེ་ཡ་ཕྱེད་གླིང་ནས་རྟོག་བཟོ་བྱས་པའི་དཔའ་རྒོད་ཅ་པ་ཐོ་ཞེས་
པ་དེ་རེད། དེའི་ནང་དོན་ནི་ཁོང་གིས་སྣེ་ཁྲིད་དེ་གནའ་བོའི་རོམ་གྱི་བཤུ་བཞོག་ལ་ངོ་རྒོལ་
བྱེད་པའི་རབ་བཏགས་རི་མོ་ཞིག་ཡིན་པ་དང་། དུས་ད་ལྟའི་བར་དུ་ནོ་མན་ཐེ་ཡ་སྔར་བཞིན་
སི་ཕེན་གྱི་དཔའ་བོའི་རིང་ལུགས་དང་རྒྱལ་གཅེས་རིང་ལུགས་ཀྱི་མིག་དཔེ་དང་ན་གཞོན་ཚོའི་སེམས་ནང་གི་རྡོ་རིང་དུ་གྱུར་ཡོད།
དེ་ལྟ་མོད་ཀྱང་སི་ཕེན་གྱི་མི་རྣམས་ཀྱིས་ནོ་མན་ཐེ་ཡར་བསྟོད་བསྔགས་བྱེད་པར་སྤྱོད་པའི་
སི་ཕེན་གྱི་ཡི་གེའི་འབྱུང་ཁུངས་ནི། དོན་ལ་སེ་ཕེ་ཨོ་ཆུང་བས་བཀོལ་སྤྱོད་བྱས་པའི་ལ་ཏིང་ཡི་གེ་ཡིན་ཞིང་།
ཁེ་ཨར་ཐེའི་སྐད་ཁོངས་སུ་གཏོགས་པའི་ནོ་མན་ཐེ་ཡའི་སྐད་སྔ་མོ་ནས་འཇིག་ཟིན་པ་
དང་། སའེ་ཝན་ཐེ་སིའི《ནོ་མན་ཐེ་ཡའི་གྲོང་ཁྱེར་མཐའ་ནས་བསྐོར་པ》ཞེས་པའི་ཟློས་གར་འདི་
ཡང་ལ་ཏིང་ཡི་གེར་བརྟེན་ནས་བརྩམས་པར་མ་ཟད། ད་དུང་ཟློས་གར་འདིའི་སྒྱུ་རྩལ་རྣམ་པ་ཡང་
གྷི་རིག་སྟེ། རོམ་གྱི་སྒྱུ་རྩལ་གྱི་རྣམ་པ་ཡིན་ཞིང་། ནོ་མན་ཐེ་ཡ་རང་ལ་མ་གཞི་ནས་ཟློས་གར་ཚོགས་
ར་མེད། དེ་བཞིན་དུ་ནོ་མན་ཐེ་ཡའི་དཔའ་རྒོད་ཚོའི་མཛད་པར་དྲན་གསོ་བྱེད་མཁན་གྱི་སི་ཕེན་
པ་དེ་དག་ཀྱང་། རྟག་ཏུ་གནའ་བོའི་རོམ་གྱི་གནམ་བདག་ཆོས་ལུགས་ལ་དད་མཁན་ཡིན་ལ། ཆོས་
ཁང་རོམ་དུ་ཡོད་པ་མ་གཏོགས་ལྷ་དེའང་ལ་ཏིང་ཡི་གེ་བཀོལ་བར་དགའ་མཁན་ཞིག་རེད། དུས་
མཚུངས་སུ་དེང་གི་སི་ཕེན་གྱི་ཁྲིམས་ལུགས་ཀྱང་གནའ་བོའི་རོམ་གྱི་ཁྲིམས་ལས་བྱུང་ལ།
སི་ཕེན་གྱི་ཆབ་སྲིད་གནའ་བོའི་རོམ་རྨང་གཞིར་བྱས་ནས་བྱུང༌། སི་ཕེན་གྱི་ཟས་རིགས་དང་བཟོ་སྐྲུན་མང་ཆེ་
ཤོས་ཤིག་གནའ་བོའི་རོམ་ལས་བྱུང་བ་ལས་ཡེ་པི་ལའེ་ཡ་ཕྱེད་གླིང་གི་ཁེ་ཨར་ཐེའི་མི་རང་ལ་ཡོད་
པ་ཞིག་མིན་ནོ། །ད་ལྟའི་སི་ཕེན་དུ་ནོ་མན་ཐེ་ཡའི་རྗེས་ཤུལ་ཙམ་མ་གཏོགས་དོན་ལ་གང་ཡང་ལྷག་
མེད་ལ། གཞན་གཏམ་རྒྱུད་འདི་ཡང་གནའ་བོའི་རོམ་གྱི་ལོ་རྒྱུས་རིག་པ་བའི་གསུང་རྩོམ་གྲགས་
ཅན་ལ་བརྟེན་ནས་རྒྱུན་འཛིན་ཐུབ་པ་བྱུང་ཞིང་། གཏམ་རྒྱུད་འདིར་བཟོ་བཅོས་བྱས་ཏེ། གནའ་
བོའི་རོམ་གྱི་གཟིགས་མོ་པས་ལྟ་བར་སྤྲོ་བའི “རང་དབང་ལ་དགའ་བའི་ཀླ་ཀློ” ཡི་གཏམ་རྒྱུད་ཀྱི་
བྱུང་རིམ་དང་མཐུན་པར་བྱས་ཡོད། གནའ་བོའི་རོམ་ནོ་མན་ཐེ་ཡ་ལས་རྣམ་པར་རྒྱལ་བས། རྒྱལ་ཁ་
ཐོབ་མཁན་འདི་དག་གིས་ད་གཟོད་ཕ་རོལ་པའི་ལོ་རྒྱུས་དེ་དག་སོར་འཇོག་བྱས་པ་རེད།
གཏམ་རྒྱུད་ཀྱི་བྱུང་རིམ་འདི་འདྲར་ང་ཚོ་ལྟ་བར་མི་མོས་ལ། ང་ཚོ་བལྟ་རྒྱུར་དགའ་པོ་ཡོད་
པ་ནི་ཕམ་པ་ནས་རྒྱལ་བར་གྱུར་པ་དང་མི་ཉམ་ཆུང་ལ་ཐོབ་པའི་རྒྱལ་ཁ་རེད། འོན་ཀྱང་ལོ་རྒྱུས་
ལ་དངོས་གནས་དྲང་བདེན་ཞེས་པ་ཞིག་གདོད་ནས་མེད། འདས་ཟིན་པའི་རིག་གནས་མང་ཆེ་
ཤོས་ལ་ནམ་ཡིན་རུང་བཙན་རྒྱལ་འགའི་དམག་དཔུང་གིས་སྙིང་རྗེ་མེད་པར་གཙེས་མྱོང་ལ།
མཐར་ལོ་རྒྱུས་ཀྱིས་གདོད་ནས་བརྗེད་པར་གྱུར། བཙན་རྒྱལ་རང་ཡང་མཐའ་མར་མིང་གི་ལྷག་
མར་གྱུར་ཀྱང་། རྒྱུན་པར་བསྐལ་པ་ཇི་སྲིད་བར་བསྔགས་འོས་པའི་ངག་རྒྱུན་ཤུལ་བཞག་མང་
པོ་བཞག་ཡོད། དུས་རབས21པའི་དུས་འདིར་ཧ་ལམ་མི་མང་ཆེ་ཤོས་ཀྱི་མེས་པོ་གནའ་དུས་སུ་བཙན་རྒྱལ་ག་གེ་མོ་ཞིག་གི་ཁོངས་སུ་གཏོགས་སོ། །
བཙན་རྒྱལ་ཞེས་པ་ཡང་སྙིང་ཅི་ཞིག་ཡིན་ནམ།
བཙན་རྒྱལ་ནི་ཆབ་སྲིད་ཀྱི་སྒྲིག་ལམ་ཞིག་ཡིན་པས་དེར་ཁྱད་ཆོས་གལ་ཆེན་གཉིས་ཡོད་དེ།
དང་པོ། བཙན་རྒྱལ་གྱིས་ངེས་པར་དུ་མི་རིགས་མི་འདྲ་བ་མང་པོར་དབང་སྒྱུར་བྱེད་དགོས་ཤིང༌།
དེ་དག་སོ་སོར་ཐུན་མོང་གིས་ངོས་ལེན་བྱེད་པའི་རིག་གནས་དང་རང་བཙན་རང་བདག་གི་མངའ་
ཁོངས་ཡོད། ཡིན་ཡང་མི་རིགས་ཀྱི་གྲངས་ཀ་ག་ཚོད་ཡོད་དགོས་སམ་ཞེ་ན། མི་རིགས་གཉིས་གསུམ་
གྱིས་ད་དུང་འདང་གིན་མེད་ལ། མི་རིགས་ཉི་ཤུ་སུམ་བཅུ་ཞིག་ཡོད་ན་མང་ཚོད་རེད། དེར་བརྟེན་
བཙན་རྒྱལ་ཞིག་གི་མི་རིགས་གོང་གསལ་གྱི་གྲངས་ཀ་འདི་གཉིས་བར་ན་གནས་ཡོད།
གཉིས་པ། བཙན་རྒྱལ་གྱི་ཁྱད་ཆོས་ནི་གང་དེའི་མངའ་ཁོངས་ནི་བབ་བསྟུན་སྒོས་ལེགས་སྒྲིག་
བྱས་ཆོག་པར་མ་ཟད། ད་དུང་ཚད་བཀག་མེད་པར་མངའ་ཁོངས་རྒྱ་བསྐྱེད་བྱས་ཆོག བཙན་རྒྱལ་
གྱིས་གཞི་རྩའི་སྒྲིག་གཞི་བསྒྱུར་བཅོས་དང་ངོས་འཛིན་གཅིག་མཐུན་བྱ་མི་དགོས་པར་རྒྱལ་ཁབ་
དང་མངའ་ཁོངས་དེ་ལས་མང་པོ་དབང་དུ་བསྡུ་ཐུབ། ད་ལྟ་བཤད་པའི་དབྱིན་ཇི་ལ་མཚོན་ན། གལ་
ཏེ་གཞི་རྩའི་སྒྲིག་གཞི་དང་ངོས་འཛིན་གཅིག་མཐུན་ཡོང་བར་བཅོས་བསྒྱུར་མ་བྱས་ན། ད་ཡོད་ཀྱི་
མངའ་ཁོངས་ལས་བརྒལ་བ་ཧ་ཅང་ཁག་པོ་ཡིན། འོན་ཀྱང་དུས་རབས་གཅིག་གི་ཡར་སྔོན་དུ་འཛམ་
གླིང་ཡོངས་ཀྱི་ས་ཆ་གང་དང་གང་ཡིན་རུང་ཚང་མ་དབྱིན་ཇི་བཙན་རྒྱལ་གྱི་ཆ་ཤས་སུ་འགྱུར་སྲིད།
འདི་ལྟ་བུའི་རིག་གནས་སྣ་མང་རང་བཞིན་དང་མངའ་ཁོངས་བབ་བསྟུན་རང་བཞིན་ལ་
བཙན་རྒྱལ་དག་ཐུན་མོང་མ་ཡིན་པ་ཞིག་ཏུ་གྱུར་པར་མ་ཟད། ཁྱད་པར་དུ་བཙན་རྒྱལ་ལོ་རྒྱུས་ཀྱི་
སྲོག་ཤིང་དུ་གྱུར། གོང་གསལ་གྱི་ཁྱད་ཆོས་འདི་གཉིས་ཀྱིས་བཙན་རྒྱལ་གྱི་ཆབ་སྲིད་ཀྱི་སྒྲིག་གཞི་
སྣ་གཅིག་འོག་ཏུ་མི་རིགས་སྣ་མང་དང་ས་ཁུལ་མང་པོ་བསྡུ་ཐུབ་པར་མ་ཟད། མིའི་རིགས་དེ་ལས་
མང་པོ་དང་སའི་གོ་ལའི་ས་ཆ་ཡོངས་རྫོགས་རིམ་གྱིས་གཞི་གཅིག་ཏུ་འབྲེལ་བར་བྱས་པ་རེད།
འདིར་ནན་གྱིས་བཤད་རྒྱུ་ཞིག་ལ། བཙན་རྒྱལ་གྱི་མཚན་ཉིད་ནི་རིག་གནས་སྣ་མང་རང་
བཞིན་དང་མངའ་ཁོངས་བབ་བསྟུན་རང་བཞིན་གཉིས་ཁོ་ན་ཡིན་པ་ལས། འབྱུང་ཁུངས་དང་
སྲིད་གཞུང་གི་རྣམ་པ། མངའ་ཁོངས་ཀྱི་རྒྱ་ཁྱོན། མི་འབོར་གྱི་གྲངས་ཀ་བཅས་ནི་གཙོ་གནད་མིན་
ནོ། །དམག་འཐབ་ལ་བརྟེན་ནས་དབང་དུ་བསྡུས་ན་ད་གཟོད་བཙན་རྒྱལ་ཡིན་པའི་ངེས་པ་མེད་
དེ། དཔེར་ན། ཡ་ཏེན་བཙན་རྒྱལ་བྱུང་དུས་མི་འབོར་མང་པོ་ཞིག་མེད་པར་མི་འགའ་ཤས་ཤིག་
གིས་རང་དབང་རང་འཐད་སྒོས་མནའ་འབྲེལ་བཙུགས་པར་བརྟེན་ནས་བྱུང་ལ། ཧ་པུའུ་སི་པའོ་
བཙན་རྒྱལ་ལ་མཚོན་ན་ཞིབ་ཚགས་ལྡན་པའི་གཉེན་འབྲེལ་མང་པོ་སྡོམ་གྱི་དྲ་
བ་སྦྲེལ་འདྲའི་འབྲེལ་བ་ལ་བརྟེན་ནས་བྱུང་། དེ་མིན་བཙན་རྒྱལ་ལའང་སྒེར་འཛིན་བྱེད་པའི་རྒྱལ་
པོ་ཞིག་ངེས་པར་དུ་དགོས་པའི་ངེས་པའང་མེད་དེ། དཔེར་ན། ལོ་རྒྱུས་ཐོག་གི་རྒྱ་ཁྱོན་ཆེ་ཤོས་ཡིན་
དུས་ཀྱི་དབྱིན་ཇི་བཙན་རྒྱལ་ལ་མཚོན་ན། དམངས་གཙོའི་སྲིད་དབང་གི་སྒྲིག་སྲོལ་རེད། གཞན་
དམངས་གཙོའི(ཡང་ན་ཉུང་མཐར་ཡང་སྤྱི་མཐུན་ལམ་ལུགས་ཡིན་པ།) སྲིད་དབང་ལམ་ལུགས་
སྤྱད་པའི་རྒྱལ་ཁབ་ལ་ད་དུང་ཧོ་ལན་དང་ཧྥ་རན་སི། པེར་ཀྲེམ། ཨ་མེ་རི་ཁ། དེ་བཞིན་དེང་རབས་
ཅན་སྔོན་མའི་སྐབས་ཀྱི་ནོ་ཧྥུ་ཀི་རོ་ཏི་དང་གནའ་བོའི་རོམ། ཅཱ་ཐའེ་ཅི། ཡ་ཏེན་བཅས་ཡོད།
དེ་མིན་བཙན་རྒྱལ་གྱི་མངའ་ཁོངས་ཀྱང་གཙོ་གནད་མིན་ཏེ། མངའ་ཁོངས་ཤིན་ཏུ་ཆུང་
བའི་དབང་དུ་བཏང་ན་ཡང་བཙན་རྒྱལ་གྱི་མཚན་ཉིད་དང་ཡོངས་སུ་མཐུན་པའང་ཡོད་དེ།
དཔེར་ན། ཡ་ཏེན་བཙན་རྒྱལ་དར་རྒྱས་ཀྱི་ཡང་རྩེར་སོན་དུས་མངའ་ཁོངས་དང་མི་གྲངས་ཐད་
ནས་དེང་གི་གྷི་རིག་ཙམ་ཡང་མེད། དེ་བཞིན་དུ་ཨ་ཚི་ཐེ་ཁོ་བཙན་རྒྱལ་གྱི་མངའ་ཁོངས་ཀྱང་
དེང་གི་མོ་ཞི་ཁོའི་ཟླར་ཡང་མི་ཡོང༌། དེ་ལྟ་མོད་ཀྱང་གོང་གསལ་གྱི་མཚན་ཉིད་ཚང་བ་ཡིན་ན་
བཙན་རྒྱལ་ཞེས་ཟེར་ཆོག དེ་ལས་ལྡོག་སྟེ་དེང་གི་གྷི་རིག་དང་མོ་ཞི་ཁོ་གཉིས་གོང་གི་མཚན་ཉིད་
དང་ཡོངས་སུ་མི་མཐུན་ཏེ། རྒྱུ་མཚན་ནི་ཡ་ཏེན་དང་ཨ་ཚི་ཐེ་ཁོ་གཉིས་ཀྱིས་སྲིད་དབང་མི་འདྲ་
བ་བཅུ་ཕྲག་ཁ་ཤས་ནས་བརྒྱ་ཕྲག་དུ་མ་དབང་དུ་བསྡུས་མྱོང༌། ཡིན་ཡང་གྷི་རིག་དང་མོ་ཞི་ཁོས་
དེ་འདྲ་བྱས་མྱོང་མེད། དེའི་ཁྲོད་ཡ་ཏེན་གྱིས་རང་བཙན་རྒྱལ་ཕྲན100ལས་བརྒལ་བ་དབང་དུ་
བསྡུས་ཤིང༌། ཨ་ཚི་ཐེ་ཁོ་བཙན་རྒྱལ་གྱིས་དཔྱ་ཁྲལ་ཐོ་འགོད་བྱས་པ་ལ་ཡིད་རྟོན་རུང་ཚེ། དེས་ཚོ་
པ་དང་མི་རིགས་མི་འདྲ་བ371མངའ་བསྒྱུར་བར་གྲགས་སོ། །
ས་ཁུལ་འདི་དག་ཏུ་དུས་ད་ལྟའང་སྤྱིར་བཏང་གི་རྒྱལ་ཕྲན་ཁག་ཅིག་ལས་མེད་ཅིང༌། སྐབས་
དེར་མི་རིགས་འདི་འདྲ་མང་པོ་ཞིག་ཡོང་སྲིད་དམ་ཞེ་ན། རྒྱུ་མཚན་ནི་སྐབས་དེའི་འཛམ་གླིང་སྟེང་
གི་མི་རིགས་ཀྱི་གྲངས་འབོར་དེ་རིང་ལས་ལྡབ་འགྱུར་གྱིས་མང་རུང་། མི་རིགས་རེ་རེའི་མི་འབོར་
ཉུང་ཞིང་མངའ་ཁོངས་ཀྱང་དེ་ཙམ་ཆེན་པོ་མེད་དེ། དཔེར་ན། ས་དབུས་རྒྱ་མཚོ་ནས་ཅོར་ཏན་
གཙང་པོའི་འགྲམ་ངོགས་ལ་མཚོན་ན། ད་ལྟ་མི་རིགས་གཉིས་ཁོ་ནའི་ཧམ་སེམས་ཆེད་དུ་དམག་
འཁྲུག་གི་མེ་ལྕེ་གང་སར་ཁྱབ་པར་བྱས་ཀྱང《དམ་པའི་གསུང་རབ》མགོ་བརྩམས་པའི་ལོ་རབས་
དེ་དག་ལ་གནས་འདིར་རྒྱལ་ཁབ་དང་ཚོ་པ། རྒྱལ་ཕྲན་བཅུ་ཕྲག་འགའ་ཡོད་པར་བཤད།
བཙན་རྒྱལ་ནི་དངོས་གནས་མི་རིགས་སྣ་མང་རང་བཞིན་ཉུང་དུ་གཏོང་བྱེད་ཀྱི་རྒྱུ་རྐྱེན་
གཙོ་བོ་ཞིག་ཡིན་ལ། དེ་ནི་ལམ་བཅག་འཕྲུལ་འཁོར་ཞིག་དང་འདྲ་བར་མི་རིགས་མང་པོ་ཞིག་
གི་ཐུན་མོང་མ་ཡིན་པའི་ཁྱད་ཆོས(དཔེར་ན། ནོ་མན་ཐེ་ཡ་པ་ལྟ་བུ།)གང་མང་ཞིག་རིམ་གྱིས་
སྙོམས་པར་བྱས། མཐར་ལེགས་སྒྲིག་བརྒྱུད་སྔར་བས་གྲངས་འབོར་མང་བའི་ཚོགས་སྤྱི་གསར་པ་ཞིག་གསར་བཟོ་བྱས།
བཙན་རྒྱལ་ནི་དངོས་གནས་མ་རུང་བ་ཞིག་ཡིན་ནམ།
ང་ཚོའི་དུས་རབས་འདིའི་ནང་དུ་ཆབ་སྲིད་ཐོག་ནས་རྣར་གཟན་པའི་ཐ་སྙད་སྣ་ཚོགས་
ཀྱི་ལམ་ནས “བཙན་རྒྱལ་རིང་ལུགས” ནི་ཧ་ལམ “ཧྥ་ཤི་སི"འཕྲོར་ཡོད་པའི་
མ་རུང་བ་དེ་ཡིན་པར་བསྙད་པ་དང༌། དེང་དུས་རྒྱུན་པར་བཙན་རྒྱལ་ལ་སྐྱོན་བརྗོད་བྱེད་ཚུལ་རིགས་གཉིས་ཡོད་དེ།
1.བཙན་རྒྱལ་གྱི་ལམ་ལུགས་དེ་སྤྱོད་གོ་མི་ཆོད་པ་ཞིག་ཡིན་ཞིང་། ཡུན་རིང་གི་ངོས་ནས་
བལྟས་ན་མི་རིགས་མི་འདྲ་བ་མང་པོར་དབང་སྒྱུར་བྱས་པ་ལས་ཕྱོད་གང་ཡང་ཡོང་མི་པར་བཤད།
2.ནུས་ལྡན་ངང་དབང་སྒྱུར་བྱེད་ཐུབ་པའི་དབང་དུ་བཏང་ཡང་བྱེད་སྟངས་དེ་དངོས་
གནས་ཚུལ་དང་མི་མཐུན་ཏེ། བཙན་རྒྱལ་ནི་གཏོར་བརླག་དང་བཤུ་གཞོག་སྣ་ཚོགས་གཏོང་བའི་
ངན་འབྲས་བཟོ་མཁན་གྱི་སྒུལ་ཤུགས་ཡིན་པ་དང༌། མི་རིགས་རེ་རེ་ལ་རང་ཐག་རང་གཅོད་ཀྱི་
དབང་ཆ་ཡོད་པས་མི་རིགས་གཞན་པའི་དབང་སྒྱུར་བྱས་ན་ཡང་དག་མིན་པར་སྨྲ།
ལོ་རྒྱུས་ཀྱི་ངོས་ཐད་ནས་བཤད་ན། གོང་གསལ་གྱི་གནད་དོན་དང་པོ་ལ་གནས་ལུགས་ཡེ་
ནས་མེད་ལ། གནད་དོན་གཉིས་པ་ལའང་དོགས་གཞི་མང་པོ་འདུག
དོན་དངོས་སྟེང་ནས་བཤད་ན། བཙན་རྒྱལ་ནི་འདས་པའི་ལོ་ངོ2500ཡི་རིང་དུ། སའི་གོ་
ལ་ཧྲིལ་པོར་ཆེས་རྒྱུན་མཐོང་གི་ཆབ་སྲིད་རྣམ་པར་ཆགས་ཡོད་ལ། མི་མང་པོ་ཞིག་དུས་སྐབས་
དེར་བཙན་རྒྱལ་གྱི་སྲིད་དབང་འོག་ཏུ་འཚོ་སྡོད་བྱས་ཡོད། གཞན་ཡང་བཙན་རྒྱལ་སྲིད་གཞུང་
གི་སྒྲིག་སྲོལ་དོན་དངོས་ཐོག་ཤིན་ཏུ་བརྟན་ལྷིང་ཡིན་པས། སྐབས་མང་པོ་ཞིག་ལ་ངོ་ལོག་དམག་
དཔུང་ལ་རྒོལ་ལན་སྤྲོད་རྒྱུ་ཤིན་ཏུ་ལས་སླ་མོ་ཞིག་ཡིན། བཙན་རྒྱལ་མགོ་རྟིང་སློག་བྱེད་ཀྱི་རྒྱུ་ནི་
ཕྱི་དགྲའི་བཙན་འཛུལ་དང་དབང་སྒྱུར་གྲལ་རིམ་ནང་ཁུལ་གྱི་ནང་དམེ་ཡིན་ཞིང་། ལྟོས་བཅས་
ཀྱིས་བཤད་ན། དབང་འོག་ཏུ་ཡོད་པའི་མི་རྣམས་ཀྱིས་རང་དབང་འཚོལ་སྙེག་དང་བཙན་རྒྱལ་ལ་
ངོ་རྒོལ་བྱས་པའི་ཟིན་ཐོར་བཀོད་པ་དག་རྒྱུན་པར་དེ་འདྲའི་ཡག་པོ་ཞིག་གདོད་ནས་མེད་ཅིང་།
ཁོ་ཚོ་ལས་མི་རིགས་མང་ཆེ་ཤོས་ཤིག་བཙན་རྒྱལ་གྱི་དབང་འོག་ཏུ་ལོ་ངོ་བརྒྱ་ཕྲག་དུ་མར་བསྡད་
མཐར། མི་རིགས་འདི་དག་བཙན་རྒྱལ་གྱིས་མཐུན་འགྱུར་བརྒྱུད། མཇུག་མཐར་རང་ཉིད་ཀྱི་ཐུན་
མོང་མ་ཡིན་པའི་རིག་གནས་སྨིག་རྒྱུ་བཞིན་དུ་ཡལ།
དཔེ་ཞིག་གི་སྒོ་ནས་བཤད་ན། གནའ་བོའི་རོམ་བཙན་རྒྱལ་ནུབ་མ་སྤྱི་ལོ476ལོར་འཇར་མན་
མི་རིགས་ཀྱིས་མགོ་རྟིང་བསློགས་ཀྱང༌། ཁོང་ཚོས་སྔོན་ཆད་ལོ་ངོ་བརྒྱ་ཕྲག་དུ་མའི་ནོ་མན་ཐེ་ཡའི་མི་
དང་ཨེར་ཝེ་ནེའི་མི་ཧོར་ཝེ་ཏེའི་མི་ས་མོ་ནེ་མི་
ལའོ་སེ་ཐ་ནེ་ཡའི་མི་ཨོམ་པོ་ལེ་ཡའི་མི་ཨེ་ཐི་ལོ་ལེ་ཡའི་མི་
སོགས་ལས་གཞན་མིང་བརྗེད་ཟིན་པའི་མི་རིགས་བརྒྱ་ཕྲག་དུ་མར་དབང་སྒྱུར་
བྱས་མྱོང་། འོན་ཀྱང་དེ་དག་གིས་ཕྱིས་སུ་རང་རང་ས་ནས་སླར་གསོ་མ་ནུས་པར་རིམ་གྱིས་སྨིག་རྒྱུ་
བཞིན་དུ་ཡལ། མི་རིགས་འདི་དག་ལ་སྔོན་ཆད་རང་གིས་ཁས་ལེན་བྱེད་པའི་རྒྱལ་ཁབ་ཅིག་ཡོད་ལ།
མི་རིགས་རང་རང་གི་སྐད་ཆ་བཤད་ཅིང་། རང་རང་གི་ལྷ་ལ་དད་མོས་བྱེད་པ་དང་། རང་རང་གི་ལྷ་
སྒྲུང་རྒྱུན་འཛིན་བྱེད། ཡིན་ནའང་ད་ལྟ་རིགས་རྒྱུད་གཅིག་པའི་རྗེས་རབས་པ་རྣམས་ནི་བསམ་པའི་
འཁྱེར་སོ་དང་སྐད་ཡིག དད་མོས་སོགས་ཡོད་ཚད་གནའ་བོའི་རོམ་གྱི་མི་རུ་གྱུར་ཡོད་དོ། །
དུས་སྐབས་མང་པོ་ཞིག་ལ་བཙན་རྒྱལ་ཞིག་ཁ་ཐོར་དུ་སོང་ཚེ། ཁོངས་གཏོགས་ཀྱི་མངའ་
འབངས་ནི་རང་བཙན་ཐུབ་པའི་ངེས་པ་མེད་པར། དེ་ལས་ལྡོག་སྟེ་བཙན་རྒྱལ་རེ་རེ་འཐོར་ཞིག་
ཏུ་བཏང་བ་དང་ཡང་ན་མཐར་སྐྲོད་བཏང་རྗེས་བཙན་རྒྱལ་གསར་པ་ཞིག་གིས་དེའི་ཚབ་བྱས་
ནས་མུ་མཐུད་དུ་དབང་སྒྱུར་བྱེད། འདིའི་ཆེས་མངོན་གསལ་ལྡན་པའི་དཔེར་བརྗོད་ནི་དབུས་
ཤར་ས་ཁུལ་དུ་ཡོད། ད་ལྟ་དབུས་ཤར་དུ་རང་བཙན་གྱི་ཆབ་སྲིད་སྒྲིག་གཞི་སྣ་ཚོགས་
གནས་ཤིང༌། ཕན་ཚུན་བར་གྱི་ས་མཚམས་ལའང་གསལ་ཁ་བཏོད་མེད་མོད། དེ་ནི་འདས་པའི་ལོ་
ངོ་སྟོང་ཕྲག་དུ་མའི་རིང་ལ་སྔར་བྱུང་མ་མྱོང་བའི་གནས་ཚུལ་ཞིག་རེད། སྔོན་ཆད་དབུས་ཤར་གྱི་
གནས་ཚུལ་འདི་ལྟར་ཉེ་པོ་བྱེད་དུས་ནི་སྤྱི་ལོ་སྔོན་གྱི་དུས་རབས8པ་སྟེ། ལོ་ངོ3000གོང་གི་གནས་
ཚུལ་རེད། སྤྱི་ལོ་སྔོན་གྱི་དུས་རབས8པའི་ནང་དར་རྒྱས་བྱུང་བའི་ཡ་ཧྲུའུ་བཙན་རྒྱལ་ནས་དུས་
རབས20པའི་དུས་དཀྱིལ་དུ་དབྱིན་ཇི་དང་ཧྥ་རན་སི་བཙན་རྒྱལ་འཐོར་ཞིག་ཏུ་སོང་བའི་བར་
དུ། དབུས་ཤར་ས་ཁུལ་ནི་རྒྱུག་མཐུད་དབྱུག་པ་ཞིག་དང་འདྲ་བར་བཙན་རྒྱལ་གཅིག་གིས་བཙན་
རྒྱལ་གཅིག་ལ་བརྒྱུད་སྤྲོད་བྱས་ཤིང་། མཐར་དབྱིན་ཇི་དང་ཧྥ་རན་སིའི་ལག་ནས་དབྱུག་པ་ལྷུང་
རྗེས། གནའ་དུས་དབང་དུ་བསྡུས་པའི་ཨ་རན་མི་དང་ཡ་མོན་གྱི་མི་ཧྥེ་
ཉི་ཅིའི་མི་ཧྥེ་ལི་ཧྲིའི་མི་མོ་ཡའི་མི་དབྱི་ཏུང་མི་སོགས་མི་རིགས་གཞན་མཐའ་དག་མེད་པར་གྱུར།
དངོས་གནས་ད་ལྟ་ཡ་ཧུ་ད་པ་དང་ཡ་མེ་ཉི་ཡའི་མི། ཇོར་རྗི་ཡའི་མི་བཅས་ཀྱིས་བདེན་དཔང་
ཁ་ཤས་བཏོན་ནས་རང་ཉིད་གནའ་བོའི་དབུས་ཤར་མི་རིགས་ཀྱི་རྒྱུད་པ་ཡིན་པར་སྨྲ་ཡང་། འདི་དག་
ཚང་མ་དམིགས་བསལ་ཞིག་ཡིན་པར་མ་ཟད། དེ་ལས་ལྡོག་སྟེ་སྒྲིག་སྲོལ་ཡོད་པ་ར་སྤྲོད་བྱས་ཡོད་
པར་མ་ཟད། ཐ་ན་ཁོ་ཚོའི་བཤད་ཚུལ་དེར་ཡང་སྒྲོ་འདོགས་ཆེར་བྱས་ཡོད། ང་ཚོས་མང་པོ་བཤད་མི་
དགོས་པར་དཔེ་ཞིག་གི་སྟེང་ནས་བཤད་ན། དེང་རབས་ཀྱི་ཡ་ཧུ་ད་པའི་ཆབ་སྲིད་དང་དཔལ་འབྱོར།
སྤྱི་ཚོགས་བྱེད་ཐབས་མང་ཆེ་བ་ནི་འདས་པའི་ལོ་ངོ་ཉིས་སྟོང་ལྷག་ནས་བརྒྱུད་ཡོང་པའི་བཙན་རྒྱལ་
གྱི་ཆབ་སྲིད་སྒྲིག་གཞི་ཡིན་པ་ལས། གནའ་བོའི་ཡ་ཧུ་ད་པའི་རྒྱལ་ཕྲན་ནས་བྱུང་བ་མིན་
ལ། གལ་ཏེ་ཏ་ཝེ་རྒྱལ་པོ་དེ་རིང་འདས་ལོག་བྱུང་ནས་ཚད་ལྡན་གྱི་ཡ་ཧུ་ད་པའི་མཆོད་ཁང་དུ་ཡོང་
ཚེ། དད་ལྡན་མང་ཚོགས་ཚོས་ཡོ་རོབ་ཤར་མའི་གོན་པ་གྱོན་པ་དང་། འཇར་མན་གྱི་ཡུལ་སྐད(དབྱི་
ཏི་ཞུའུ་སྐད)ལམ་ནས་པ་བྷི་ལུན་གྱི་ཡི་གེས་བྲིས་པའི་ལུང་ཚིག (ཡ་ཧུ་ད་པའི་ཁྲིམས་གཞུང་།)ལ་
རྩོད་པ་བྱེད་པ་མཐོང་ཚེ། ཁོ་རང་ཡང་ཕལ་ཆེར་ཁ་གདངས་མིག་བགྲད་ནས་འདུག་དགོས་ཚོད་རེད།
གནའ་བོའི་ཡ་ཧུ་ད་པའི་རྒྱལ་ཁབ་ལ་ཡ་ཧུ་ད་པའི་འདུ་ཁང་མེད་ལ་ཁྲིམས་གཞུང་ཡང་མེད། ཐ་ན་ཡ་
ཧུ་ད་པའི་གལ་ཆེ་བའི་ཆོས་ལུགས་བཅའ་ཁྲིམས་ཏོ་རཱ་ཡང་བྱུང་མེད་དོ། །
བཙན་རྒྱལ་ཐོག་མར་འཛུགས་པ་དང་རྒྱུན་བསྐྱང་དགོས་ན། རྣམ་ཀུན་དངོས་གནས་ཡ
བའི་དམར་གསོད་དང་ཉེན་ཁ་ལས་ཐར་བ་རྣམས་ལ་གདུག་རྩུབ་ཆེ་བའི་གཉའ་གནོན་བྱེད་པ་
དང་། བཙན་རྒྱལ་ཞིག་གི་ཚད་ལྡན་གྱི་སྒྲིག་ཆས་ནང་དུ་ནམ་རྒྱུན་དམག་འཁྲུག་དང་བྲན་བཀོལ།
མཐར་སྐྲོད་གཏོང་བ། རིགས་རྒྱུད་དམར་གསོད་སོགས་ཡོད། གནའ་བོའི་རོམ་བཙན་རྒྱལ་གྱིས་སྤྱི་
ལོ83ལོར་སུའུ་ཀི་ལན་ལ་བཙན་འཛུལ་བྱས་པས། ས་གནས་མི་རིགས་ཁ་ལི་ཏོ་ནེ་ཡ་
རྣམས་ཀྱིས་འགོག་རྒོལ་མཐའ་གཅིག་ཏུ་བྱས་ཀྱང་། མཐར་རོམ་གྱིས་ས་ཁུལ་འདི་ཐལ་བའི་
རྡུལ་དུ་བརླགས། གནའ་བོའི་རོམ་བཙན་རྒྱལ་གྱིས་ཐོག་མར་ཞི་བའི་གྲོས་མོལ་བྱ་རྩིས་བྱས་ཀྱང་། ཁ་
ལི་ཏོ་ནེ་ཡའི་མགོ་པ་ཁར་ཅ་ཁོ་སིས་གནའ་བོའི་རོམ་རྣམས་ནི “འཛམ་གླིང་གི་
ཁྲམ་པ་རེད” ཅེས་དང་། “གསོད་སྲེག་བཅོམ་འཕྲོག་ནི་བཙན་རྒྱལ་གྱི་ཚབ་མཚོན་ཐ་སྙད་དུ་གྱུར་
ནས་ཁོང་ཚོས་ཡོད་ཚད་ཐལ་བར་བཏང་རྗེས། ད་དུང་དེ་ནི་ཞི་བདེ་ཡིན” ཟེར།
ཡང་གཅིག་བཤད་ན། བཙན་རྒྱལ་ལ་ཉེས་སྐྱོན་མ་གཏོགས་དགེ་མཚན་ཏིལ་འབྲུ་ཙམ་ཡང་
མེད་པ་གཏན་ནས་མིན་ཏེ། བཙན་རྒྱལ་གྱི་ཕྱོགས་མཐའ་དག་མི་ལེགས་པར་སྨྲས་ཏེ། བཙན་རྒྱལ་
དང་འབྲེལ་བ་ཡོད་པའི་བྱ་དངོས་མཐའ་དག་འདོར་དགོས་ཤེ་ན། གོ་ལ་འདིའི་སྟེང་གི་ཤེས་རིག་
མང་ཆེ་ཤོས་ཤིག་མེད་པར་འགྱུར་ངེས། བཙན་རྒྱལ་གྱིས་ག་ས་གང་དུ་བཙན་འཛུལ་བྱས་ནས་རྒྱུ་
ནོར་འབོར་ཆེན་འཕྲོག་པ་དེས་དམག་དཔུང་གི་དམག་རྒྱགས་དང་འཛིང་རགས་བསྐྲུན་པ་ཁོ་ན་
མིན་པར། དུས་མཚུངས་སུ་མཚན་ཉིད་རིག་པ་དང་སྒྱུ་རྩལ། སྲིད་ཁྲིམས། སྤྱི་ཕན་སོགས་ལ་ཡང་
མཐུན་རྐྱེན་བསྐྲུན་ཡོད། ད་ལྟ་མིའི་རིགས་ལ་ཕུན་སུམ་ཚོགས་པའི་རིག་གནས་གྲུབ་འབྲས་ཡོད་དོན་
ཡང་། འབྱུང་ཡུལ་རྒྱུན་པར་ཕམ་ཁ་རེག་མཁན་རྣམས་ལ་བཤུ་གཞོག་བྱས་ནས་བྱུང༌། དཔེར་ན།
གནའ་བོའི་རོམ་བཙན་རྒྱལ་དར་རྒྱས་དེ་འདྲ་བྱུང་མེད་ཚེ། ཞི་སའེ་ལའོ་དང་སའེ་ནེ་ཁ་
འཕགས་པ་ཨོ་ཀུའུ་སི་ཏིང་སོགས་ཀྱིས་བློ་བདེ་བག་ཕེབས་ངང་གསར་རྩོམ་བྱེད་པའི་དངུལ་ཡང་
གཏན་ནས་ཡོད་མི་སྲིད་ལ། གལ་སྲིད་མོ་གྷོལ་བཙན་རྒྱལ་གྱིས་རྒྱ་གར་པ་རྣམས་ལ་བཤུ་གཞོག་
བྱས་པ་མིན་ཚེ། ཐཱ་ཇི་མ་ཧཱའི་བང་སོ་བསྐྲུན་ག་ལ་ནུས། ཧ་པུའུ་སི་པའོ་བཙན་རྒྱལ་གྱིས་སི་ལ་ཧྥུའི་
སྐད་དང་ཧང་ག་རིའི་སྐད། གནའ་བོའི་རོ་མ་ནི་ཡའི་སྐད་འཆད་མཁན་ཚོའི་ཞིང་ཆེན་དུ་དཔྱ་ཁྲལ་
བསྡུས་པ་མིན་ཚེ། ཧའེ་ཏུན་དང་མོ་ཀྲ་ཐེའི་གླ་ཕོགས་ཇི་ལྟར་སྤྲོད། གཞན་གཅིག་ཏུ་ན་ཁར་ཅ་ཁོ་
སིས་བཤད་པའི་སྐད་ཆ་དེ་དག་ཀྱང་ཁ་ལི་ཏོ་ནེ་ཡའི་རྩོམ་མཁན་ཚོ་བརྒྱུད་ནས་ཡོང་བ་མ་ཡིན་
པར། ང་ཚོས་ད་དུང་ཁོའི་སྐད་ཆ་འདི་དག་བཤད་ཡོད་པ་ཤེས་དོན་ནི། གནའ་བོའི་རོམ་གྱི་ལོ་རྒྱུས་
མཁས་པ་ཐ་སའེ་ཐོ་བརྒྱུད་ནས་ཤེས་པ་རེད། ཡིན་ནའང་དོན་དངོས་སུ་སྐད་ཆ་
དག་ཐ་སའེ་ཐོ་རང་ཉིད་ཀྱིས་བཤད་པ་ཡང་ཡིན་ཤས་ཆེ། དེང་དུས་མཁས་པ་གང་མང་ཞིག་གིས་
ཐ་སའེ་ཐོ་ཡིས་སྐད་ཆ་འདི་དག་སྒྲོ་བཏགས་བྱས་པར་མ་ཟད། ཐ་ན་ཁར་ཅ་ཁོ་སི་ཞེས་པའི་མི་འདི་
ཡང་ཁོང་གིས་གཟུགས་མེད་གྲིབ་བཟོ་བྱས་ཏེ། རང་ཉིད་དང་གནའ་བོའི་རོམ་གྱི་གྲལ་རིམ་གོང་མ་
རྣམས་ཀྱིས་རང་གི་རྒྱལ་ཁབ་ལ་བཟུང་བའི་ལྟ་ཚུལ་མཚོན་ཆེད་ཡིན་པར་བསྙད།
དེ་བཞིན་དུ་ང་ཚོས་ཤེས་པ་ཅན་གྱི་སྡེའི་རིག་གནས་དང་མཐོ་རིམ་སྒྱུ་རྩལ་
ཁོ་ནར་མི་ལྟ་བར། མི་ཕལ་པའི་འཇིག་རྟེན་དུ་ཕྱོགས་ན་ཡང་བཙན་རྒྱལ་གྱི་ཤུལ་རྗེས་ག་ས་གང་དུ་
ཁྱབ་ཡོད་པ་རྟོགས་ནུས། དེ་རིང་མི་མང་ཆེ་བས་སྐད་ཆ་དང་བསམ་བློ། ཐ་ན་རྨི་ལམ་རྨི་དུས་སྤྱོད་
པའི་སྐད་ཆ་མཐའ་དག གནའ་དུས་སུ་ང་ཚོའི་མེས་པོ་རྣམས་ཀྱི་སྟེང་དུ་རལ་གྲི་འཕྱར་ནས་དབང་
དུ་བསྡུ་མཁན་གྱི་སྐད་ཆ་རེད། དཔེར་ན། མེ་གླིང་ལྷོ་བྱང་གི་མི་དམངས་རྣམས་ཀྱི་མེས་པོ་ས་ཆ་གང་
ནས་ཡོང་བ་ཡིན་རུང་། བྱང་གི་ཨ་ལ་སི་ཀའི་པ་ལའོ་གླིང་ཕྱེད་ནས་ལྷོའི་མའེ་ཀྲེ་ལུན་མཚོ་འགག་ལ་
ཐུག་རག་བར་དུ། ཧ་ལམ་མི་མང་ཆེ་ཤོས་ཀྱིས་སི་ཕེན་གྱི་སྐད་དང་ཕོར་ཐིའུ་ཀལ་གྱི་སྐད། ཧྥ་རན་
སིའི་སྐད། དབྱིན་སྐད་བཅས་སྐད་རིགས་འདི་བཞི་ཁོ་ན་སྤྱོད་ཀྱིན་ཡོད། ད་ལྟའི་ཨེ་ཅིབ་པ་རྣམས་
ཀྱིས་ཨ་རབ་ཀྱི་སྐད་བཤད་དེ་རང་ཉིད་ཨ་རབ་པ་ཡིན་པར་སྨྲ་ལ་ཨ་རབ་བཙན་རྒྱལ་ཡང་དང་
ལེན་བྱེད་མོད། འོན་ཀྱང་ཨ་རབ་བཙན་རྒྱལ་གྱིས་དོན་ལ་སྤྱི་ལོ་དུས་རབས7པར་ཨེ་ཅིབ་དབང་དུ་
བསྡུས་ཏེ། ཐེངས་གང་མང་ཞིག་ལ་དམུ་རྒོད་ཀྱི་བྱེད་ཐབས་ལ་བརྟེན་ནས་གྱེན་ལོག་བྱེད་པའི་ཨེ་
ཅིབ་མི་དམངས་ལ་དྲག་གནོན་བྱས་པ་རེད། ཨ་ཧྥེ་རི་ཁ་ལྷོ་མ་ལ་མཚོན་ན། ཧ་ལམ་ཙོའུ་ལུའུ་པ་མི་
བྱེ་བ་གཅིག་གིས་དུས་རབས19པའི་ནང་ཙོའུ་ལོའི་ཆེས་གཟི་བརྗིད་ལྡན་པའི་ལོ་ཟླ་ལ་དྲན་གསོ་བྱེད་
བཞིན་ཡོད་ཀྱང་། དོན་དངོས་ཐོག་ཙོའུ་ལུའུ་པ་མང་ཆེ་ཤོས་ཀྱི་མེས་པོ་ཚོས་སྔ་དུས་སུ་དཔའ་ངར་
ཞུམ་མེད་ངང་ཙོའུ་ལུའུ་བཙན་རྒྱལ་གྱི་བཙན་འཛུལ་ལ་འགོག་རྒོལ་བྱས་མྱོང་ལ། མཐར་ཡ་ང་བའི་
དམག་འཁྲུག་ལ་བརྟེན་ནས་མི་རིགས་དེ་དག་གཅིག་གྱུར་བྱས་པ་རེད།
འདི་ནི་ཁྱོད་ཚོར་ཕན་པའི་སླད་དུའོ། །
གོང་མ་སར་ཀོང་གིས་བཙུགས་པའི་ཨ་ཁ་ཏི་བཙན་རྒྱལ་ནི(ཧ་ལམ་སྤྱི་ལོ་སྔོན་གྱི་
ལོ 2250)ང་ཚོས་གཏན་འཁེལ་ཐུབ་པའི་ལོ་རྒྱུས་ཡིག་ཆ་ཡོད་པའི་བཙན་རྒྱལ་སྔ་ཤོས་དེ་ཡིན་
ལ། སར་ཀོང་ཐོག་མར་མེ་སོ་པི་ཏ་མེ་ཡའི་ཅི་ཧྲི་རུ་དབང་ཐང་རྒྱས་ཤིང་། སྐབས་དེར་
ཁོ་རང་གྲོང་ཁྱེར་ཆུང་ངུ་ཞིག་གི་དཔོན་པོ་རེད། ཕྱིས་སུ་ལོ་ངོ་བཅུ་ཕྲག་དུ་མའི་དུས་ཡུན་ནང་དུ་
ཁོས་མེ་སོ་པི་ཏ་མེ་ཡའི་རྒྱལ་ཕྲན་དབང་དུ་བསྡུས་པར་མ་ཟད། མེ་སོ་པི་ཏ་མེ་ཡ་གཙོ་བྱས་པའི་
མཐའ་འཁོར་གྱི་ས་ཁུལ་མང་པོ་མངའ་ཞབས་སུ་བཅུག སར་ཀོང་གིས་ཁོས་གོ་ལ་ཧྲིལ་པོ་དབང་
དུ་བསྡུས་ཡོད་ཅེས་ཁ་ཕོ་བསྒྲགས་མྱོང་ཡང་། དོན་ལ་ཁོས་དབང་སྒྱུར་བྱས་པའི་ས་ཁོངས་ནི་པར་
སིག་མཚོ་ཁུག་ནས་ས་དབུས་རྒྱ་མཚོ་བར་ཏེ། དེང་གི་དབྱི་རག་དང་སི་རི་ཡའི་ས་ཁུལ་མང་ཤས།
གཞན་ད་དུང་དབྱི་རན་དང་ཐུར་ཁེའི་ས་ཁུལ་འགའ་ཡིན་ནོ། །
ཨ་ཁ་ཏི་བཙན་རྒྱལ་གྱི་གོང་མ་སར་ཀོང་འདས་ནས་རིང་པོ་མ་ལོན་པར་འཇིག་ཟིན་ཡང་།
བཙན་རྒྱལ་འདིའི་རྣམ་པ་བཙན་རྒྱལ་གཅིག་ནས་གཅིག་ལ་བརྒྱུད་པ་རེད། ཕྱིས་ཀྱི་ལོ་ངོ1700ནང་
རོལ་ཏུ་ཡ་ཧྲུའུ་དང་། པ་བྷི་ལུན། ཧེ་ཐའེ་བཙན་རྒྱལ་གྱི་གོང་མ་ཚོས་སར་ཀོང་མིག་
དཔེར་བཟུང་སྟེ། ཀུན་གྱིས་གོ་ལ་ཧྲིལ་པོར་དབང་བསྒྱུར་ཡོད་ཅེས་འུད་ཤོབ་བྱས། དེ་རྗེས་ཧ་ལམ་
སྤྱི་ལོ་སྔོན་གྱི550ལོར་པར་སིག་གི་རྒྱལ་པོ་ཅུས་ལུའུ་ཧྲིའི་འུད་ཤོབ་ཀྱིས་མི་རྣམས་ལ་བག་ཆགས་དེ་ལས་ཀྱང་ཟབ་མོ་བཞག་ཡོད།
ཡ་ཧྲུའུ་ཡི་རྒྱལ་པོ་རིམ་བྱུང་གིས་རང་ཉིད་ལ་ཐོག་མཐའ་བར་གསུམ་དུ་ཡ་ཧྲུའུ་རྒྱལ་པོ་ཞེས་
འབོད། འཛམ་གླིང་ཧྲིལ་པོར་དབང་སྒྱུར་བྱས་ཡོད་ཅེས་བཤད་ན་ཡང་རླབས་ཆེན་གྱི་ཡ་ཧྲུའུ་དར་
རྒྱས་ཡོང་བའི་ཆེད་དུ་ཡིན་ཕྱིར་འཛེམ་དོགས་བྱེད་དོན་ཅི་ཡོད། འོན་ཀྱང་ཅུས་ལུའུ་ཧྲིས་རང་
ཉིད་ཀྱིས་འཛམ་གླིང་ཧྲིལ་པོར་དབང་སྒྱུར་བྱས་ཡོད་ཅེས་བཤད་པར་མ་ཟད། ད་དུང་རང་ཉིད་
ནི་མིའི་རིགས་ཡོངས་ཀྱི་བདེ་སྐྱིད་ཀྱི་ཆེད་དུ་ཡིན་ཞེས་བཤད་པ་རེད། པར་སིག་པ་དག་གིས་ཕྱི་
མི་རྣམས་ལ “ང་ཚོས་ཁྱེད་ཚོ་དབང་དུ་བསྡུ་དོན་ནི་ཁྱེད་ཚོའི་ཆེད་དུ་ཡིན” ཞེས་སྨྲས་འོང་། ཅུས་
ལུའུ་ཧྲི་ཡིས་ཁོང་གི་དབང་སྒྱུར་བྱ་ཡུལ་གྱི་མི་སེར་ཚང་མས་ཁོང་ལ་དགའ་གུས་བྱས་ཏེ། པར་སིག་
གི་མངའ་འབངས་སུ་གྱུར་པ་ནི་བདེ་སྐྱིད་ཅིག་ཏུ་སེམས་པའི་རེ་བ་བཅངས། ཁོང་གིས་རྒྱལ་ཁབ་
གཞན་དག་གི་མི་རིགས་ཚང་མ་པར་སིག་གོང་མའི་མངའ་འོག་ཏུ་འོང་འདོད་ཡོད་ན་སྙམ། ཁོས་
ཆེས་སྐད་གྲགས་ཆེ་བའི་གསར་གཏོད་ཅིག་ནི་པ་བྷི་ལུན་དུ་རྒྱང་འཕུད་བཏང་བའི་ཡ་ཧུ་ད་པ་
རྣམས་ཕྱིར་རང་ཡུལ་དུ་ལོག་ནས་ལྷ་ཁང་བསྐྱར་སྐྲུན་བྱས་ཆོག་པ་དང་ཐ་ན་དཔལ་འབྱོར་ཐད་
ནས་ཀྱང་རོགས་སྐྱོར་བྱས་པ་དེ་རེད། ཅུས་ལུའུ་ཧྲི་ཡིས་རང་ཉིད་ནི་ཡ་ཧུ་ད་པར་དབང་སྒྱུར་བྱེད་
མཁན་གྱི་པར་སིག་རྒྱལ་པོ་ཡིན་པར་མ་ཟད། ཡ་ཧུ་ད་པའི་རྒྱལ་པོ་ཡང་ཡིན་པར་བསྒྲགས་ནས་
ཡ་ཧུ་ད་པའི་བདེ་སྡུག་ལ་གཟིགས་སྐྱོང་བྱེད་ཀྱིན་ཡོད།
“འཛམ་གླིང་ཡོངས་ལ་དབང་སྒྱུར་བྱས་ནས་མིའི་རིགས་ཀྱི་བདེ་སྐྱིད་ཆེད་འབད་བརྩོན་
བྱེད་པའི” བསམ་ཚུལ་འདིས་མི་རྣམས་ལ་བག་ཆགས་ཟབ་མོ་བཞག འཕེལ་འགྱུར་གྱིས་ཤེས་མི་
རྣམས་ཀྱང་སྤྱི་ཚོགས་འབྲེལ་བ་ཡོད་པའི་འོ་འཐུང་སྲོག་ཆགས་གཞན་དང་འདྲ་བར་ཐོག་མཐའ་
བར་གསུམ་དུ་གཞན་རིས་སུ་བོར་བའི་སྐྱེ་དངོས་ཤིག་ཏུ་བསྒྱུར། ཤེས་མིས་ལྷན་སྐྱེས་ཀྱི་རང་གཤིས་
དབང་གིས་མིའི་རིགས་ལ “ང་ཚོ” དང “ཁོ་ཚོ” རུ་དབྱེ་བ་དང་། “ང་ཚོ” ཞེས་པ་ནི་ཐུན་
མོང་གི་སྐད་ཆ་དང་ཆོས་ལུགས། གོམས་སྲོལ་བཅས་ཡོད་པས་ང་ཚོས་ཕན་ཚུན་ལ་འགན་འཁུར་
བཞིན་ཡོད། འོན་ཀྱང “ཁོ་ཚོ” ནི་ང་ཚོར་འབྲེལ་བ་ཏིལ་ཙམ་ཡང་མེད་ལ། “ང་ཚོ” དང “ཁོ་
ཚོ” གཉིས་མི་འདྲ་བར་མ་ཟད། ང་ཚོས་ཁོ་ཚོར་གང་ཡང་ཆད་མེད་པས། ང་ཚོའི་མངའ་ཁོངས་
སུ་ཁོ་ཚོ་མཐོང་མི་འདོད་པ་དང༌། ཁོ་ཚོའི་མངའ་ཁོངས་སུ་དོན་དག་ཅི་ཞིག་བྱུང་བར་སེམས་ཁུར་
ཅུང་ཙམ་ཡང་བྱེད་ཀྱིན་མེད། ཐ་ན་ང་ཚོས་ད་དུང “ཁོ་ཚོ” མི་གྲལ་དུ་ཡང་འཇོག་གིན་མེད།
སུའུ་ཏན་གྱི་ཏིང་ཁའི་མི་ལ་མཚོན་ན། ཁོ་ཚོས་བཤད་པའི “ཏིང་ཁ” ནི “མི”ཞེས་
པའི་དོན་རེད། དེའི་རྐྱེན་གྱིས་གལ་ཏེ་ཏིང་ཁ་མིན་ན། མི་ལ་ཡང་མི་བརྩི། ཏིང་ཁ་མིའི་དགྲ་ཟླ་ནི་
ནུའུ་ཨར་མི་རེད། དེས་ན་ནུའུ་ཨར་སྐད་ཀྱི “"ནུའུ་ཨར” ཞེས་པའི་ནང་དོན་ཅི་ཡིན་
ནམ་ཞེ་ན། དེའི་ནང་དོན་ནི “སྔར་གྱི་མི” ཞེས་པའི་དོན་རེད། སུའུ་ཏན་བྱེ་ཐང་དང་བར་ཐག་སྤྱི་
ལེ་སྟོང་ཕྲག་ཁ་ཤས་ཡོད་པའི་ཨ་ལ་སི་ཀའི་འཁྱགས་ས་དང་ཞི་པོ་ལི་ཡའི་བྱང་ཤར་རྒྱུད་དུ་ཡིའུ་
ཕི་ཁོའི་མི་ཞེས་པ་ཞིག་འཚོ་སྡོད་བྱས་ཡོད། དེས་ན “ཡིའུ་ཕི་ཁོ” ཞེས་པ་ཁོ་ཚོའི་
སྐད་ཀྱི་ནང་དོན་ཅི་ཞིག་ཡིན་ནམ་ཞེ་ན། དེའི་དོན་ནི “མི་ངོ་མ” ཞེས་པ་རེད།
འོན་ཀྱང་ཅུས་ལུའུ་ཧྲིའི་བཙན་རྒྱལ་གྱི་བསམ་བློ་ནི་རིས་སུ་བོར་བའི་མི་རིགས་འདི་དག་ལས་
ལྡོག་སྟེ་དཀྱེལ་ཡངས་ཤིག་ཡིན་པ་དང་། ཅུས་ལུའུ་ཧྲིས་སྔར་བཞིན་དབང་སྒྱུར་བ་དང་དབང་སྒྱུར་
བྱ་ཡུལ་བར་གྱི་རིགས་རྒྱུད་དང་རིག་གནས་ཀྱི་ཁྱད་པར་ཐད་ནས་ནན་བཤད་བྱེད་སྲིད་ཀྱང་། ཁོས་
འཛམ་གླིང་ཧྲིལ་པོ་ཕལ་ཆེར་གཞི་གཅིག་ཏུ་གྱུར་ཡོད་པས། གཅིག་མཚུངས་ཡིན་པའི་རྩ་དོན་ཞིག་
ཡུལ་དུས་མཐའ་དག་ལ་སྤྱད་ཆོག་པར་མ་ཟད། མིའི་རིགས་ཚང་མས་ཕན་ཚུན་ལ་འགན་འཁུར་
དགོས། དེ་བས་མིའི་རིགས་ནི་ཁྱིམ་ཚང་ཆེན་པོ་ཞིག་དང་འདྲ་སྟེ། ཕ་མར་དམིགས་བསལ་གྱི་དབང་
ཆ་ཡོད་ཀྱང་དུས་མཚུངས་སུ་བྱིས་པའི་བདེ་སྡུག་ལའང་འགན་འཁུར་དགོས།
བཙན་རྒྱལ་གྱི་བསམ་བློ་གསར་པ་དེ་རིགས་ཅུས་ལུའུ་ཧྲི་དང་པར་སིག་མིས་ཨེ་ལེག་སན་
རྡར་ལ་བརྒྱུད་ཅིང་། དེ་རྗེས་གྷི་རིག་གི་རྒྱལ་པོ་དང་། གནའ་བོའི་རོམ་གོང་མ། མུའུ་སི་ལེན་གྱི་ཧ་
ལི་ཧྥ། རྒྱ་གར་གྱི་རྒྱལ་པོ་བཅས་ལ་བརྒྱུད་སྤྲོད་བྱས་པ་དང༌། མཐར་སུའུ་ལེན་གྱི་ཙུང་ལི་དང་ཨ་
རིའི་སྲིད་འཛིན་ལའང་བརྒྱུད་སྤྲོད་བྱས། བཙན་རྒྱལ་གྱི་བསམ་བློ་བཟང་པོ་དེ་རིགས་ཀྱིས་བཙན་
རྒྱལ་གནས་པ་ལུགས་མཐུན་ཡིན་པར་བྱས་པས། ཁོངས་གཏོགས་མི་དམངས་ཀྱིས་ངོ་ལོག་བྱེད་
པའི་བསམ་ཚུལ་མེད་པར་བཟོས་པར་མ་ཟད། མ་གཞི་རང་བཙན་ཡིན་པའི་མི་རིགས་རྣམས་ཀྱིས་ཀྱང་བཙན་རྒྱལ་རྒྱ་བསྐྱེད་པ་ལ་ངོ་རྒོལ་བྱེད་ཀྱིན་མེད།
པར་སིག་བཙན་རྒྱལ་ལས་གཞན་འཛམ་གླིང་གི་ས་ཁུལ་གཞན་དག་ཏུའང་ཆ་འདྲ་བའི་རང་
རྐྱ་ཐུབ་པའི་བཙན་རྒྱལ་གྱི་བསམ་བློ་བྱུང་ཞིང་། ཁྱད་པར་དུ་མེ་གླིང་དབུས་མ་དང་ཨན་ཏི་སིའི་
ས་ཁུལ། ཀྲུང་གོ་བཅས་སུ་ཡིན་ལ། ཀྲུང་གོའི་སྲོལ་རྒྱུན་གྱི་ཆབ་སྲིད་གཞུང་ལུགས་ལྟར་ན། མི་ཡུལ་
གྱི་ཆབ་སྲིད་དབང་གྲགས་མཐའ་དག “གནམ” ནས་བྱུང་བ་དང་། གནམ་གྱིས་ཆེས་ཕུལ་བྱུང་
གི་མི་སྒེར་རམ་ཁྱིམ་རྒྱུད་བདམས་ནས “གནམ་བསྐོས་དབང་ཆ” སྤྲད་དེ་ཁོང་ཚོར་གནམ་འོག་
གི་སྐྱེ་འགྲོ་ཡོངས་ལ་དབང་སྒྱུར་དང་ཕན་བདེ་བསྐྲུན་དུ་བཅུག་པ་རེད། འདི་ལྟར་བཤད་ན། རྒྱལ་
པོའི་དབང་ཆ་ཟེར་བ་དེས་གནམ་འོག་ཀུན་ཏུ་ཁྱབ་ཐུབ་ཅིང་། གལ་ཏེ་རྒྱལ་པོར “གནམ་བསྐོས་
དབང་ཆ” མ་ཐོབ་ན། གནམ་འོག་ལྟ་ཅི་གྲོང་ཁྱེར་གཅིག་ལ་དབང་སྒྱུར་བྱེད་པའི་དབང་ཆ་ཡང་
མེད། གལ་སྲིད་དབང་སྒྱུར་མཁན་ལ་གནམ་བསྐོས་དབང་ཆ་ཡོད་ཚེ་དྲང་བདེན་དང་ཞི་མཐུན་
འཛམ་གླིང་ཧྲིལ་པོར་ཁྱབ་པའི་འོས་འགན་ཡོད་དགོས། གནམ་བསྐོས་དབང་ཆ་མི་གཅིག་ལ་མ་
གཏོགས་བསྩལ་མེད་པས་རང་བཙན་གྱི་རྒྱལ་ཁབ་མང་པོ་ལྷན་དུ་གནས་མི་ཐུབ།
རྒྱའི་གོང་མ་ཆིན་ཧྲི་ཧོང་གིས་ལོ་རྒྱུས་སྟེང་ཆེས་ཐོག་མར་ཀྲུང་གོ་གཅིག་གྱུར་བྱས་ཏེ། “རྒྱལ་
ཁབ་དྲུག་དབང་དུ་བསྡུས་ནས་འབངས་རྣལ་མར་བཀུག མི་འཚོ་གནས་དང་བགྲོད་མྱོང་བའི་ས་
ཆ་ཚང་མ་གོང་མ་ངེད་ལ་དབང་བ་ཡིན། གོང་མ་ངའི་མཛད་འཕྲིན་སྔོན་གྱི་རྗེ་བོ་ལྔ་ལས་རིང་དུ་
འཕགས། བཀའ་དྲིན་རྟ་ནོར་ལའང་ཁྱབ་ཡོད་པས། དྲིན་གྱིས་མ་བསྐྱངས་པ་གང་ཡང་མེད་ན། བདེ་
བར་གནས་ཤིང་ལས་ལ་བརྩོན་དགོས” ཞེས་བསྒྲགས། དེར་བརྟེན་ཀྲུང་གོའི་ཆབ་སྲིད་བསམ་བློ་
དང་ལོ་རྒྱུས་ཀྱི་བར་གླགས་གང་དང་གང་ཡིན་རུང་། བཙན་རྒྱལ་དུས་སྐབས་ཧ་ལམ་སྒྲིག་ལམ་དང་
དྲང་བདེན་དར་ཞིང་རྒྱས་པའི་ཏོག་ཏུ་གྱུར། དེང་དུས་ནུབ་ཕྱོགས་པ་ཚོའི་ངག་གི་འཇིག་རྟེན་ནི་རང་
བཙན་གྱི་མི་རིགས་རྒྱལ་ཁབ་ལས་གྲུབ་པར་འདོད་ལ། ཡིན་ནའང་གནའ་བོའི་ཀྲུང་གོར་མཚོན་ན་
དེ་ལས་ལྡོག་སྟེ། ཆབ་སྲིད་ཁ་འཐོར་དུ་སོང་བའི་དུས་སྐབས་སུ་ཞི་འཇགས་མིན་པར་མ་ཟད། སྤྱི་དོན་
ཟེར་བའང་མཆིས་མི་སྲིད་པར་འདོད། འདོད་ཚུལ་འདིས་ཀྲུང་གོའི་ལོ་རྒྱུས་ལ་ཤུགས་རྐྱེན་གཏིང་
ཐེབས་ཡོད་པས། རྒྱལ་རབས་རེ་རེ་ཉམས་རྒུད་དུ་གྱུར་མ་ཐག་ཆབ་སྲིད་གཞུང་ལུགས་གཙོ་བོ་འདིས་
ཕྱོགས་ཁག་སོ་སོས་རང་སྲིད་རང་གིས་བསྐྱངས་ནས་སྡོད་དུ་མི་འཇུག་པར་བློ་གཅིག་སེམས་གཅིག་
གིས་གཅིག་གྱུར་ཁོ་ན་དོན་དུ་གཉེར་གྱིན་ཡོད། དེ་ལྟ་མོད་ཀྱི་མཇུག་ཏུ་གཅིག་གྱུར་ཡོང་ཐུབ་པ་ནི་
དུས་ཚོད་སྔ་ཕྱི་ཙམ་གྱིས་གནད་དོན་ཡིན་པ་དོན་དངོས་ཐོག་ནས་ར་སྤྲོད་བྱུང་ཡོང་།
“ཁོ་ཚོ” ཡང “ང་ཚོ” རུ་གྱུར་ཚེ།
རིག་གནས་ཆུང་བ་མང་པོ་ཞིག་རིག་གནས་ཆེན་པོ་འགའི་ཁྲོད་དུ་འཐིམས་པའི་བརྒྱུད་རིམ་
ཁྲོད། བཙན་རྒྱལ་གྱི་ཤུགས་རྐྱེན་དེ་བས་ཆེན་པོ་ཐེབས་ཤིང༌། བསམ་བློ་དང་མི་འབོར། དངོས་ཟོག
ལག་རྩལ་བཅས་ཁྱབ་སྤེལ་བྱ་རྒྱུ་དེ་བཙན་རྒྱལ་གྱི་མངའ་ཁོངས་སུ་ཆབ་སྲིད་ས་ཁོངས་མི་འདྲ་བ་
དང་བསྡུར་ན་དེ་ལས་མགྱོགས་ཤིང་སྟབས་བདེ་ཡོང་གིན་ཡོད་ལ། དེར་མ་ཟད་རྟག་པར་བཙན་
རྒྱལ་རང་ཉིད་ཀྱིས་རྐང་བཙུགས་ནས་བསམ་བློ་དང་ལམ་ལུགས། གོམས་སྲོལ། སྒྲིག་སྲོལ་སོགས་མྱུར་
དུ་ཁྱབ་སྤེལ་གཏོང་ཅི་ཐུབ་བྱེད་ཀྱིན་ཡོད། གཅིག་ཏུ་ན་དེ་ལྟར་བགྱིས་ཚེ་དབང་སྒྱུར་བྱེད་སླ་ཞིང༌།
གལ་ཏེ་བཙན་རྒྱལ་གྱི་མངའ་ཁོངས་རེ་རེར་སྐད་དང་ཡི་གེ བཅའ་ཁྲིམས། དངུལ་ལོར་མི་འདྲ་བ་
རེ་ཡོད་ཚེ། བདག་དམ་བྱ་རྒྱུ་ཧ་ཅང་ཁག་པོ་ཡིན། དེའི་ཕྱིར་ཚད་ལྡན་ཅན་དུ་གཏོང་རྒྱུ་ནི་གོང་མར་
མཚོན་ན་ཆེས་མཆོག་ཏུ་གྱུར་པའི་བྱེད་ཐབས་ཤིག་རེད་ཅེས་བཤད་ནའང་མི་ཆོག་པ་མེད་དོ། །
རྒྱུ་རྐྱེན་གཉིས་པའི་གལ་ཆེན་རང་བཞིན་ཡང་སྣང་མེད་དུ་བསྐྱུར་མི་རུང་སྟེ།
བཙན་རྒྱལ་གྱིས་ཧུར་ཐག་གིས་ཐུན་མོང་གི་རིག་གནས་ཁྱབ་སྤེལ་བཏང་ན། རང་གི་ཁྲིམས་མཐུན་རང་བཞིན་
ལ་ཤུགས་སྣོན་བྱེད་ཐུབ། མ་མཐའ་ཡང་པར་སིག་གི་རྒྱལ་པོ་ཅུས་ལུའུ་ཧྲི་དང་རྒྱའི་ཆིན་ཧྲི་ཧོང་
གཉིས་ནས་བརྩམས་ཏེ་བཙན་རྒྱལ་གྱིས་ལམ་བཟོས་པ་ཡིན་ནའང་འདྲ། དམར་གསོད་བྱས་ནའང་
འདྲ། གང་ལྟར་རང་ཉིད་ཀྱི་བྱེད་སྟངས་ལ་ཡིན་མདོག་གིས་གནས་ལུགས་ཅི་རིགས་ཤིག་བཤད་
རྒྱུ་ཡོད་དེ། ལ་ལས་འདི་ནི་ཚད་ཅུང་མཐོ་བའི་རིག་གནས་ཁྱབ་སྤེལ་བྱེད་ཆེད་ཡིན་ཟེར་ཞིང་། ལ་
ས་དབང་སྒྱུར་མཁན་ལས་དབང་སྒྱུར་བྱ་ཡུལ་ལ་ཐོབ་པའི་དགེ་མཚན་ཆེ་བར་སྨྲ།
དགེ་མཚན་དེ་དག་ནི་སྐབས་འགར་དངོས་གནས་མིག་མཐོང་ལག་ཟིན(དཔེར་ན། གྲོང་
ཁྱེར་འཆར་འགོད་དང་འཇལ་གཤོར་འདེགས་གསུམ་གཅིག་གྱུར་བྱེད་པ། ) ཡིན་ཡང་། འོན་ཀྱང་
སྐབས་འགར་དངོས་གནས་དོགས་པ(དཔེར་ན། ཁྲལ་བསྡུ་དང༌། དམག་བསྡུ་བ། གོང་མར་དད་
གུས་བྱེད་པ་ལྟ་བུ།)ཟ་དགོས་པའི་ཆ་ཡང་མཆིས། བཙན་རྒྱལ་གྱི་ཤེས་པ་ཅན་མང་ཆེ་བས་སྔར་
བཞིན་བློ་གཅིག་སེམས་གཅིག་གིས་རང་ཉིད་ནི་བཙན་རྒྱལ་གྱི་མངའ་འབངས་སུ་གྱུར་པའི་མི་
དམངས་ཡོངས་ཀྱི་བདེ་སྡུག་གི་ཆེད་དུ་འབད་འབུངས་བྱེད་བཞིན་ཡོད་པར་ཡིད་ཆེས་བྱེད། ཀྲུང་
གོའི་དབང་སྒྱུར་གྲལ་རིམ་གྱི་བློ་ངོར། ཁྱིམ་མཚེས་རྒྱལ་ཁབ་ཁག་དང་ཕྱོགས་བཞིའི་རྒྱལ་ཕྲན་
མཐའ་དག་སྡུག་བསྔལ་གྱི་མེ་འོབས་སུ་ལྷུང་བའི་ཀླ་ཀློའི་རྒྱལ་ཁབ་ཁག་ཅིག་ཡིན་པས། གནམ་
བསྐོས་ཀྲུང་གོས་ཕྱོགས་བཞི་མཚམས་བརྒྱད་ལ་ཀྲུང་གོའི་རིག་གནས་སྤེལ་འོས་པར་སྙམ་ཞིང་།
གནམ་བསྐོས་དབང་ཆ་ཞེས་པ་ཡང་འཛམ་གླིང་ཁྱོན་ལ་བཤུ་གཞོག་དང་འཕྲོག་བཅོམ་བྱེད་པ་
མ་ཡིན་པར་མི་སེར་རྣམས་ལ་སློབ་གསོས་བློ་འགུག་བྱ་རྒྱུ་དེ་ཡིན་པར་བསྙད། དེ་དང་འདྲ་བར་
གནའ་བོའི་རོམ་གྱིས་ཀྱང་རང་ཉིད་ཀྱིས་དབང་བསྒྱུར་བ་ནི་ལུགས་དང་མཐུན་པར་སྨྲ། རྒྱུ་མཚན་
ནི་ཁོ་ཚོས་ཀླ་ཀློ་པ་རྣམས་ལ་ཞི་བདེ་དང་དྲང་བདེན་བསྩལ་ཅིང༌། ཚེ་སྲོག་ཁྱད་དུ་འཕགས་པར་
བརྗོད། དེ་བཞིན་ཁོ་ཚོས་འཇར་མན་མི་རིགས་ཀྱི་རང་གཤིས་ཀླ་ཀློ་ཡིན་པ་དང་། ཀའོ་ལུའུ་པས་
དམག་འཐབ་ཀྱི་མཛེས་འཆོས་སྣ་ཚོགས་འབྲི་ཞིང་གཙང་བཙོག་མེད་པར་མ་ཟད། ཤེས་བྱ་ཡོན་
ཏན་ཡང་མེད་པས། གནའ་བོའི་རོམ་རྣམས་སླེབས་ཏེ་གཞི་ནས་བཅའ་ཁྲིམས་ལ་བརྟེན་ནས་ཁོ་
ཚོའི་རྒྱུད་བཏུལ་ཞིང་། སྤྱི་པའི་ཁྲུས་ཁང་ལ་བརྟེན་ནས་ཁོ་ཚོའི་ལུས་པོ་གཙང་མར་བྱས། མཚན་
ཉིད་རིག་པར་བརྟེན་ནས་ཁོ་ཚོའི་བསམ་བློ་ཡར་ཐོན་ཡོང་བར་བྱས་པར་བརྗོད། སྤྱི་ལོ་སྔོན་གྱི་
དུས་རབས3པའི་མཽརྱའི་བཙན་རྒྱལ་གྱིས་ཀྱང་རང་ཉིད་ཀྱིས་ངེས་པར་དུ་འགན་འཁྲི་ཕྲག་ཏུ་
བླངས་ཏེ། ནང་ཆོས་རྨོངས་པའི་འཇིག་རྟེན་དུ་ཁྱབ་པར་བྱ་དགོས་ཞེས་བརྗོད་མྱོང་ལ། མུའུ་སི་
ལེན་གྱི་ཧ་ལི་ཧྥ་ཡིས་ཀྱང་བླ་ན་མེད་པའི་འགན་འཁྲི་ཕྲག་ཏུ་འཁུར་ཡོད་པས། མངོན་ཤེས་པའི་བློ་
སྒོ་འབྱེད་པའི་ཤེས་རིག་ཁྱབ་སྤེལ་གཏོང་དགོས་ཤིང་། ཞི་བདེའི་སྒོ་ནས་ཁྱབ་སྤེལ་གཏོང་ནུས་ན་
མཆོག་ཡིན་མོད། འོན་ཀྱང་དགོས་ངེས་ཀྱི་དུས་སུ་དམག་འཐབ་ཀྱང་རྒྱག་པར་སྤོབས། སི་ཕེན་དང་
ཕོར་ཐིའུ་ཀལ་བཙན་རྒྱལ་ལ་མཚོན་ན། ཁོ་ཚོས་ཀྱང་རང་ཉིད་རྒྱ་གར་དང་མེ་གླིང་དུ་འོང་དོན་ནི་
རྒྱུ་ནོར་གྱི་ཆེད་དུ་མིན་པར། མི་རྣམས་ལ་དད་མོས་གཤའ་མ་ཞིག་སྐྱེལ་ཆེད་ཡིན་ཞེས་བཤད་པ་
རེད། དེ་བཞིན་ཉི་མ་ནུབ་པ་མེད་པའི་བཙན་རྒྱལ་དུ་གྲགས་པའི་དབྱིན་ཇིའི་བཙན་རྒྱལ་གྱིས་ཀྱང་
རང་དབང་རིང་ལུགས་དང་རང་མོས་ཉོ་ཚོང་ཞེས་པའི་འཕྲིན་བཟང་གཉིས་སྤེལ་ཆེད་ཡིན་པར་
སྨྲ། སུའུ་ལེན་པ་ལ་མཚོན་ན་དེ་བས་ཀྱང་རང་འགན་གཞན་དཀྲི་བྱེད་རྒྱུ་མེད་པར་སྨྲ་བཞིན། ངེས་
པར་དུ་ལོ་རྒྱུས་ཀྱི་ལྡོག་མེད་ལ་ཕྱར་བ་གྲུ་འདེགས་བྱས་ཏེ་མ་རྩ་རིང་ལུགས་ནས་འབྱོར་མེད་གྲལ་
རིམ་གྱི་སྲིད་དབང་སྒེར་འཛིན་བྱེད་པའི་ཝུའུ་ཐུའོ་པང་ལ་བསྒྱུར་བཀོད་བྱས། གཞན་
དེང་རབས་ཀྱི་ཨ་རི་པ་མང་པོ་ཞིག་གིས་ཀྱང་ཨ་རིས་ངེས་པར་དུ་བདེན་པའི་འགན་འཁྲི་ཕྲག་ཏུ་
བླངས་ཏེ། ཉམ་ཐག་གི་རྒྱལ་ཁབ་ལའང་འདྲ་མཚུངས་ཡིན་པའི་དམངས་གཙོ་དང་འགྲོ་བ་མིའི་
ཐོབ་ཐང་ལོངས་སུ་སྤྱོད་དུ་འཇུག་རྒྱུ་ཡིན་པར་སྨྲ་ཞིང་། འདིའི་ཆེད་དུ་སྐོར་བསྐྱོད་འཕུར་མདེལ་
དང་དམག་འཐབ་གནམ་གྲུ་སྤྱོད་དགོས་ཀྱང་ཕངས་སེམས་མེད་དོ། །
བཙན་རྒྱལ་གྱིས་ཁྱབ་སྤེལ་བྱས་པའི་རིག་གནས་འདུ་ཤེས་ནི་དབང་སྒྱུར་བའི་སྡེ་ཆུང་ངུ་དེ་
ལས་བྱུང་བ་ཤིན་ཏུ་དཀོན། བཙན་རྒྱལ་གྱི་བསམ་བློའི་འདུ་ཤེས་རྟག་ཏུ་ཡོངས་ཁྱབ་དང་བསྟུན་
མཁས་བྱེད་བཞིན་ཡོད་སྟབས། བཙན་རྒྱལ་གྱི་དབང་སྒྱུར་བའི་སྡེས་ཀྱང་གོ་དོན་དང་སྒྲིག་སྲོལ།
སྲོལ་རྒྱུན་མི་འདྲ་བ་དང་ལེན་བྱེད་མོས་ཤིང༌། སྔ་མའི་གོམས་སྲོལ་གྱི་རྗེས་སུ་འབྲངས་ནས་མཁྲེགས་
བཟུང་བྱེད་ཀྱིན་མེད། གོང་མ་ཁ་ཤས་ཀྱིས་རང་ཉིད་ཀྱི་རིག་གནས་ཐད་ལ་ཕྱིར་ལོག་ནས་བཙན་
རྒྱལ་གྱི་རིག་གནས་སྣ་གཅིག་ཁོ་ན་ལས་མེད་པར་བྱས་ཀྱང་། བཙན་རྒྱལ་ཕལ་ཆེ་བས་དབང་དུ་
བསྡུས་པའི་མི་རིགས་ལས་རིག་གནས་ཧ་ཅང་མང་པོ་ཞིག་བསྡུ་ལེན་བྱས་ཏེ་མཉམ་འདྲེས་ཀྱི་ཤེས་
རིག་ཅིག་ཆགས་པར་བྱས། གནའ་བོའི་རོམ་བཙན་རྒྱལ་གྱི་རིག་གནས་ལ་མཚོན་ན། གྷི་རིག་གི་རིག་
གནས་ཀྱི་གྲུབ་ཆ་ཧ་ལམ་གནའ་བོའི་རོམ་རང་ཉིད་ཀྱི་རིག་གནས་ལས་མང་ཞིང་། ཨ་པ་སི་བཙན་
རྒྱལ་གྱི་རིག་གནས་ལའང་པར་སིག་དང་གྷི་རིག ཨ་རབ་བཅས་ཀྱི་རིག་གནས་ཀྱིས་ཤན་ཤུགས་
ཐེབས་ཡོད། སོག་པོའི་བཙན་རྒྱལ་གྱི་རིག་གནས་ནི་ཕལ་ཆེར་ཀྲུང་གོའི་རིག་གནས་པར་བཤུས་བྱས་
པ་དང་འདྲ་ཞིང༌། དེ་བཞིན་ཨ་རིའི་བཙན་རྒྱལ་གྱི་ངོས་ནས་བརྗོད་ན། ཁེན་ནི་ཡ་ཡི་
རིགས་རྒྱུད་ལ་གཏོགས་པའི་སྲིད་འཛིན་ཨའོ་བྷ་མས་དབྱི་ཐ་ལིའི་ཕི་ས་ཟ་བཞིན་དབྱིན་ཇིའི་ལོ་
རྒྱུས་མཚོན་པའི་གློག་བརྙན་《ཨ་རབ་ཀྱི་ལའོ་ལུན་སི》ཞེས་པར་ལྟ་ཞོར།
གླེང་མོལ་བྱེད་རྒྱུ་ནི་ཨ་རབ་ཀྱིས་ཐུར་ཁེ་ལ་ངོ་རྒོལ་བྱས་པའི་གཏམ་རྒྱུད་ཡིན་ནོ། །
དབང་དུ་བསྡུས་པའི་མི་རྣམས་ལ་མཚོན་ན། རིག་གནས་བཙོ་སྦྱང་བྱེད་སའི་ཐབ་ཆེན་ལྟ་བུ་
ཡོད་པའི་དབང་དུ་བཏང་ནའང་རིག་གནས་མཐུན་འགྱུར་བྱ་རྒྱུ་ལས་སླ་མོ་ཞིག་མིན། བཙན་རྒྱལ་
གྱི་ཤེས་རིག་གིས་ཕྱོགས་བཞིའི་མི་རིགས་ཁག་དབང་དུ་བསྡུ་བ་དང་ཁོང་ཚོའི་རིག་གནས་མཉམ་
འདྲེས་བྱེད་ཐུབ་ཀྱང༌། བཙན་རྒྱལ་གྱི་ཁོངས་མི་མང་ཆེ་བའི་ངོས་ནས་བརྗོད་ན་མཉམ་འདྲེས་ཀྱི་གྲུབ་
འབྲས་ལ་ཁོང་ཚོ་སྔར་བཞིན་རྟབ་རྟབ་པོར་གྱུར་ཡོད། མཐུན་འགྱུར་གྱི་བརྒྱུད་རིམ་ཁྲོད་རྟག་ཏུ་སྡུག་
བསྔལ་དང་ཤི་རྨས་བཟོས་འོང་ལ། རང་ལ་རྒྱུས་མངའ་དང་དགའ་ཞེན་ཆེ་བའི་ས་གནས་ཀྱི་སྲོལ་
རྒྱུན་འདོར་རྒྱུ་ལས་སླ་མོ་ཞིག་མིན་པ་དང་སྦྲགས། རིག་གནས་གསར་པར་ཤེས་རྟོགས་དང་བེད་སྤྱོད་
བྱ་རྒྱུ་དེ་ལས་དཀའ་ངལ་ཆེ་ཕྱིར་མི་རྣམས་ལ་གནོན་ཤུགས་ཧ་ཅང་ཆེན་པོ་སྦྱིན་ཡོང་། དེར་བརྟེན་
བཙན་རྒྱལ་མངའ་འོག་གི་མི་དམངས་ཀྱིས་མུ་གེའི་སྟེང་ལ་ཟླ་ལྷག་ཏུ་གྱུར་པའི་དཀའ་སྡུག་ཚད་མེད་
མྱངས་མཐར་བཙན་རྒྱལ་གྱི་རིག་གནས་དང་ལེན་བྱ་དགོས་ན། མ་མཐའ་ཡང་ལོ་བཅུ་ཕྲག་ཁ་ཤས་
དང་ཐ་ན་ལོ་བརྒྱ་ཕྲག་ཁ་ཤས་ཀྱི་རྗེས་སུ། ད་གཟོད་བཙན་རྒྱལ་གྱི་དབང་སྒྱུར་བ་དག་གིས་ཁོ་ཚོ་གཞི་
ནས “ང་ཚོ” རུ་བརྩི། དབང་དུ་བསྡུས་པ་ནས་དང་ལེན་བྱེད་པའི་བར་དུས་རབས་དུ་མ་དགོས་པས།
དུས་ཡུན་དེར་བོར་སྟོར་བྱུང་བའི་མི་ཚན་ཞིག་ཏུ་གྱུར། ཁོ་ཚོས་རང་ཉིད་ཀྱི་སེམས་ནས་དགའ་ཞེན་
བྱེད་པའི་རང་གི་རིག་གནས་མེད་པར་གྱུར་ཏེ། གསར་དུ་ཞུགས་པའི་བཙན་རྒྱལ་གྱི་མངའ་འོག་ཏུ་
འདྲ་མཉམ་གྱི་ཐོབ་ཐང་མེད་པར་མ་ཟད། དེ་ལས་ལྡོག་སྟེ་མུ་མཐུད་དུ་ཀླ་ཀློ་རུ་བརྩི་བཞིན་ཡོད།
བསམ་བློ་ཞིག་ཐོངས་དང༌། ནོ་མན་ཐེ་ཡ་འཇིག་ནས་དུས་རབས་གཅིག་གི་རྗེས་སུ་འབྱོར་
བ་བཟང་པོ་ཞིག་ཏུ་སྐྱེས་པའི་དབྱི་པི་ལི་ཡའི་མི་ཞིག་གི་འཚོ་བ་གང་འདྲ་ཞིག་སྐྱེལ་གྱིན་ཡོད་དམ།
ཐོག་མར་ཁོས་ཕ་མར་ཕ་སྐད་ཁེ་ཨེར་ཐིའི་སྐད་བཤད་བཞིན་ཡོད་ཀྱང༌། ཚོང་ལས་གཉེར་ཆེད་
ཆབ་སྲིད་ཐད་ཀྱི་མཐོ་རིམ་མི་སྣར་འབྲེལ་འདྲིས་བྱེད་དགོས་པས། ཁོས་ཀྱང་ཐོགས་པ་མེད་པར་
ལ་ཏིང་སྐད་བཤད་ནུས་ཀྱང་སྐད་གདངས་ཤིག་འདྲེས་ཡོད་ངེས། ཁོང་གི་བཟའ་ཟླས་ཀྱང་ཕ་ཡུལ་
གྱི་བུད་མེད་གཞན་དག་དང་འདྲ་བར་ཁེ་ཨེར་ཐེའི་མིའི་ཁྱད་ཆོས་སོར་འཇོག་བྱས་ཡོད་པ་དང་།
མཛེས་སྡུག་ལྡན་པའི་རྩེད་ཆས་སྣ་ཚོགས་ལ་དགའ་པོ་བྱེད་ཀྱིན་ཡོད། ཁོས་བཟའ་ཟླར་གཅེས་སྐྱོང་
བྱེད་ཅིང་ཅི་བཤད་ངག་ལའང་ཉན་སྲིད་མོད། འོན་ཀྱང་ཁོང་གི་སེམས་སུ་སྔར་བཞིན་ཟོར་ཡང་
ཁྱད་འཕགས་ཀྱི་རྒྱན་ཆ་དེ་དག་ལ་ཡིད་སྨོན་བྱེད་བཞིན་རང་གི་ཆུང་མ་ཡང་གནའ་བོའི་རོམ་གྱི་
ཙུང་ཏུའུ་ཡི་ལྕམ་མོ་ལྟ་བུ་བྱུང་ན་སྙམ་གྱིན་ཡོད། ཁོ་རང་ཉིད་ཀྱིས་གནའ་བོའི་རོམ་གྱི་ཕྱི་བ་སྐེད་
འཆིང་ཅན་གྱོན་པར་མ་ཟད། གནའ་བོའི་རོམ་གྱི་ཚོང་ལས་སྐོར་གྱི་བཅའ་ཁྲིམས་ལ་རྒྱུས་མངའ་
ཤིན་ཏུ་ཆེ་ཕྱིར། ཁོ་རང་བ་གླང་ཚོང་མཁན་གྱི་ཁེ་པ་ཆེན་པོ་ཞིག་ཏུ་གྱུར་ཏེ། གནའ་བོའི་རོམ་གྱི་
ཁྱད་ཆོས་ལྡན་པའི་གཞིས་བྲང་ཞིག་ཕུབ་ཐུབ་པ་དང༌། ཁོས་ཐ་ན་གནའ་བོའི་རོམ་གྱི་སྙན་ངག་པ་
ཝེ་ཅིར་གྱི《སོན་འདེབས་སྙན་ངག》བློ་ལ་ངེས་པའི་དབང་དུ་བཏང་
ཡང༌། གནའ་བོའི་རོམ་གྱི་མི་ཚོའི་མིག་ལམ་དུ་ཁོ་རང་སྔར་བཞིན་ཀླ་ཀློའི་རིགས་ཤིག་ཡིན་ཞིང༌།
ཁོང་གི་སེམས་ཤིན་ཏུ་སྐྱོ་བཞིན་རང་ཉིད་ཀྱི་མི་ཚེ་གང་པོར་གཞུང་གི་ལས་གནས་ཐོབ་ཐབས་
བྲལ་ལ། ཕྱི་རོལ་གྱི་ཟློས་གར་ཁང་དུ་སྡོད་ས་ཡག་པོ་ཞིག་ཀྱང་རེག་མི་ཐུབ་པ་རྟོགས།
དུས་རབས19པའི་དུས་མཇུག་ཏུ་སློབ་གསོ་མྱངས་མྱོང་བའི་རྒྱ་གར་པ་མང་པོ་ལའང་དེ་འདྲའི་
ཚོར་བ་ཞིག་མྱངས་སུ་བཅུག ཐེངས་འདིའི་བདག་པོ་ནི་དབྱིན་ཇི་པ་རེད། འདི་འདྲའི་ངག་རྒྱུན་གྲགས་
ཆེན་ཞིག་ཡོད་དེ། རྒྱ་གར་པ་ཞིག་གིས་སྤོབས་པ་ཆེར་བསྐྱེད་ཀྱིས་དབྱིན་ཡིག་བྱང་ཆུབ་པར་སྦྱངས་
ཤིང་། ནུབ་ལུགས་ཀྱི་ཞབས་བྲོའི་སློབ་ཁྲིད་ལ་ཞུགས་པ་དང་། ཐ་ན་གྲི་དང་ཚེབ་ཀྱིས་ཟས་ཟ་བའི་
གོམས་གཤིས་ཀྱང་ཆགས་སུ་བཅུག ཁོང་གིས་དེ་དག་མ་ལུས་པར་བྱང་ཆུབ་པར་སྦྱངས་རྗེས་དབྱིན་
ཀེ་ལན་དུ་བསྐྱོད་དེ། ལོན་ཏོན་སློབ་ཆེན་དུ་བཅའ་ཁྲིམས་སློབ་སྦྱོང་བྱས་ནས་ཚད་ལྡན་གྱི་ཁྲིམས་རྩོད་
པ་ཞིག་ཏུ་གྱུར། འོན་ཀྱང་ཕྱིས་སུ་བཅའ་ཁྲིམས་སློབ་པའི་གཞོན་ནུ་དེ་དབྱིན་ཇིའི་ཁོངས་གཏོགས་ཀྱི་
ཨ་ཧྥེ་རི་ཁ་ལྷོ་མར་འགྲོ་དགོས་བྱུང་། ཁོས་ནུབ་ལྭ་གྱོན་ཞིང་གོང་དཀྲིས་བརྒྱབ་སྟེ། རང་ཉིད་མེ་འཁོར་
འཁོར་སྒྲོམ་རིམ་པ་དང་པོའི་ནང་འདུག་འོས་པ་ལས། ཁོང་དང་འདྲ་བའི “མདོག་ལྡན་མི་རྒྱུད” སྡོད་
སའི་འཁོར་སྒྲོམ་རིམ་པ་གསུམ་པ་མ་ཡིན་པར་སྨྲས་པས། ཁོང་ཉིད་མེ་འཁོར་ནས་ཕྱིར་ཕུད་པ་རེད།
མི་འདི་ནི་མ་གཞི་མ་ཧཱ་གྷན་དྷི་ལགས་ཡིན་ཞིང་ཁོང་གིས་དོན་དག་འདི་གཏན་ནས་བརྗེད་མེད།
དཔེ་ཁ་ཤས་ཀྱི་ཁྲོད་དུ། རིག་གནས་ཀྱི་འདུས་འགྱུར་དང་མཐུན་འགྱུར་
གཉིས་ཀྱིས་ཁོངས་མི་གསར་པ་དང་དབང་སྒྱུར་པའི་བར་གྱི་བཀག་རྒྱ་གཏོར་བ་ན། དབང་དུ་
བསྡུས་པའི་མི་རྣམས་ཀྱིས་བཙན་རྒྱལ་ནི་ཕྱི་ནས་ཁོ་ཚོའི་སྲིད་དབང་ལ་བཙན་བཟུང་བྱེད་དུ་འོང་
བ་ཞིག་མིན་པར་སྙམ་ལ། དབང་སྒྱུར་བ་རྣམས་ཀྱིས་ཀྱང་དབང་དུ་བསྡུས་པའི་མི་སེར་བཙན་རྒྱལ་
རང་ཉིད་ཀྱི་འབངས་མི་རྣལ་མར་ངོས་འཛིན་བྱེད་ཀྱིན་ཡོད། མཇུག་མཐར “ཁོ་ཚོ” ཚང་མ “ང་ཚོ”
རུ་གྱུར། དེ་ཡང་གནའ་བོའི་རོམ་གྱི་མངའ་འབངས་དང་འདྲ་བར། དུས་རབས་ཁ་ཤས་རིང་ལ་
བཙན་རྒྱལ་གྱིས་དབང་སྒྱུར་བྱས་རྗེས། མཇུག་མཐར་གནའ་བོའི་རོམ་གྱི་སྤྱི་དམངས་ཀྱི་ཐོབ་ཐང་
ཡོད་པ་དང་། གནའ་བོའི་རོམ་གྱི་མི་མ་ཡིན་པ་རྣམས་ཀྱང་རོམ་གྱི་དམག་དཔུང་ཁྲོད་མཐོ་རིམ་
དམག་དཔོན་བྱས་ཆོག་པར་མ་ཟད། གྲོས་ཚོགས་གོང་མར (སྔ་དུས་རོམ་གྱི་ཁྲིམས་བཟོ་
སྟངས་འཛིན་ལྷན་ཚོགས།)ཡང་ཞུགས་ཆོག སྤྱི་ལོ48ལོར། གནའ་བོའི་རོམ་གྱི་གོང་མ་ཁེ་ལའོ་ཏི་
ཝུའུ་སིས་ཀའོ་ལུའུ་ཡི་མཁས་བཙུན་བཟང་གསུམ་འཛོམས་པའི་མི་ཁག་ཅིག་གྲོས་
ཚོགས་གོང་མར་བསྐོ་བཞག་བྱས་ཤིང་། གཏམ་བཤད་ཐེངས་གཅིག་གི་ཁྲོད “མི་འདི་དག་གི་གོམས་
སྲོལ་དང་རིག་གནས། གཉེན་སྒྲིག་གི་འབྲེལ་བ་སོགས་ཐམས་ཅད་ང་ཚོ་དང་མཚུངས་སོ” ཞེས་
བསྒྲགས། ཡིན་ནའང་གྲོས་ཚོགས་གོང་མའི་ཁྲོད་ཀྱི་རྙིང་ཞེན་ཅན་འགས་སྔོན་ཆད་ཀྱི་དགྲ་བོ་རོམ་
གྱི་ཆབ་སྲིད་ལྟེ་བར་སླེབས་པ་མཐོང་མ་ཐག སྐད་གསེང་མཐོན་པོས་རྒོལ་གཏམ་བཏང་ཡང༌། ཁེ་
ལའོ་ཏི་ཝུའུ་སིས་ཁོ་ཚོར་སྣང་མེད་དུ་འཇོག་མི་བཏུབ་པའི་དོན་དངོས་འགའ་ལ་བརྟེན་ནས་གསལ་
འདེབས་བྱས་དོན། ཁྱོད་ཚོའི་ཁྱིམ་རྒྱུད་མང་ཆེ་བ་སྔོན་ཆད་གནའ་བོའི་རོམ་ལ་ངོ་རྒོལ་བྱས་མྱོང་
བའི་དབྱི་ཐ་ལིའི་ཚོ་པ་ནས་ཐོན་པ་ཤ་སྟག་ཡིན་ཞིང༌། དུས་ཕྱིས་གཞི་ནས་གནའ་བོའི་རོམ་གྱི་སྤྱི་
དམངས་ཀྱི་ཐོབ་ཐང་བླངས་པ་རེད། གོང་མ་ང་རང་ཉིད་ཀྱི་ཁྱིམ་རྒྱུད་ཀྱང་དབྱི་ཐ་ལིའི་དབུས་རྒྱུད་
ནས་ཡོང་བའི་ས་པིན་པ་ཡིན་ཞེས་བཤད་དོ། །
དུས་རབས2པར། གནའ་བོའི་རོམ་བཙན་རྒྱལ་གྱི་གོང་མ་ནི་དབྱི་པི་ལི་ཡ་ཕྱེད་གླིང་དུ་སྐྱེས་
པའི་མི་ཞིག་ཡིན་པས། ལུས་ཀྱི་ཟུངས་ཁྲག་ཏུ་དབྱི་པི་ལི་ཡའི་རིགས་རྒྱུད་ཀྱི་ཁྲག་ཐིགས་འགའ་
ཡང་ཡོད་སྲིད། གནའ་བོའི་རོམ་བཙན་རྒྱལ་གྱིས་ཐུའུ་ར་ཀྲེན་དང་ཧ་ཏེ་ལིའང་
ཨན་ཏུན་ཉི་མ་ཁོ་ཨའོ་ལེ་ལིའུ་སི་བཅས་གོང་མ་འདི་
དག་ཁྲིར་བཞུགས་དུས། གནའ་བོའི་རོམ་བཙན་རྒྱལ་རྫོགས་ལྡན་གྱི་དུས་རབས་སུ་སླེབས་པར་
ངོས་འཛིན་བྱེད་ཀྱིན་ཡོད། དེའི་རྗེས་སུ་མི་རིགས་ཕན་ཚུན་བར་དུ་འགལ་བ་གང་ཡང་མེད་པར་
གནས། སེ་ཝེ་ལུའུ་སི་ནི་ལི་པི་ཡའི་ཅཱ་ཐའེ་ཅིའི (Punic ཞེས་པའི་དོན་ནི་ངོ་ལོག་པའོ)རྒྱུད་པ་ཡིན་ཞིང་། 
ཨའེ་ལ་ཀ་པཱ་ལུའུ་སི་ནི་སི་རི་ཡཱའི་མི་རེད། ཧྥེ་ལི་ཕུའུ་སྤྱིར་བཏང་དུ “ཨ་རབ་པ་ཧྥེ་ལི་ཕུའུ” 
ཞེས་ཟེར། བཙན་རྒྱལ་གྱི་སྤྱི་དམངས་གསར་པས་གནའ་བོའི་རོམ་བཙན་རྒྱལ་གྱི་
རིག་གནས་ལ་སྤྲོ་སེམས་ཆེན་པོས་དང་ལེན་བྱེད་ཀྱིན་ཡོད་པས། བཙན་རྒྱལ་ཉམས་ནས་ལོ་བརྒྱ་
ཕྲག་དུ་མ་དང་ཐ་ན་ལོ་ངོ་སྟོང་ཕྲག་དུ་མ་སོང་རུང་། ཡང་ཁོ་ཚོས་སྔར་བཞིན་བཙན་རྒྱལ་གྱི་སྐད་
ཆ་འཆད་ཅིང་། ས་དབུས་རྒྱ་མཚོའི་ཤར་རྒྱུད་ནས་དར་བའི་ཡེ་ཤུའི་ཆོས་ལུགས་ཀྱི་འཇིག་རྟེན་
བྱེད་པོ་ལ་དད་མོས་བྱེད་ཀྱིན་བཙན་རྒྱལ་གྱི་ཁྲིམས་ལུགས་ལའང་བརྩི་སྲུང་བྱེད་བཞིན་ཡོད།
ཨ་རབ་བཙན་རྒྱལ་གྱིས་ཀྱང་གོ་རིམ་དེ་དང་ཆ་འདྲ་བ་བརྒྱུད་མྱོང་ཡོད། ཨ་རབ་བཙན་རྒྱལ་
དུས་རབས7པའི་དུས་དཀྱིལ་དུ་ཐོག་མར་འཛུགས་དུས་གྲལ་རིམ་དབྱེ་བ་མངོན་པར་གསལ་ཞིང་།
གོང་རིམ་གྱི་སྲིད་སྐྱོང་མཁན་ཐམས་ཅད་ཨ་རབ་ཀྱི་མུའུ་སི་ལིན་ཡིན་པ་དང༌། གཤམ་གྱི་བཤུ་
གཞོག་བྱ་ཡུལ་ཐམས་ཅད་ཨེ་ཅིབ་ཀྱི་མི་དང་སི་རི་ཡའི་མི། དབྱི་རན་གྱི་མི། པོ་པེར་མི་
བཅས་རེད། འདི་དག་ཐམས་ཅད་ཨ་རབ་ཀྱི་མི་མིན་ལ་མུའུ་སི་ལིན་ཡང་མིན་ནོ། །བཙན་
རྒྱལ་མང་ཤས་ཀྱི་འབངས་མི་ཚོས་རིམ་གྱིས་དབྱི་སི་ལན་ཆོས་ལུགས་ལ་སྐྱབས་སུ་སོང་བ་དང༌།
ཨ་རབ་ཀྱི་སྐད་སྨྲ་ཞིང་བཙན་རྒྱལ་གྱི་མཉམ་འདྲེས་བྱས་པའི་རིག་གནས་ཀྱང་དང་ལེན་བྱས། སྔ་
དུས་ཀྱི་ཨ་རབ་དབང་སྒྱུར་བ་ཚོས་གསར་དུ་ལྷགས་པའི་མི་འདི་དག་གི་དབང་གིས་རང་ཉིད་ཀྱི་
ཐོབ་གོ་ས་ཤོར་བར་དོགས་ནས་དེ་དག་དགྲ་རུ་ལྟ་ཞིང་། དེ་བཞིན་དུ་བཙན་རྒྱལ་ལ་མགོ་བཏགས་
པའི་མི་རྣམས་ད་དུང་ང་རྒྱལ་ཆེ་ག་ལ་རུང༌། ཕྱིས་སུ་མུ་མཐུད་དུ་བཙན་རྒྱལ་དང་དབྱི་སི་ལན་གྱི་
འཇིག་རྟེན་དུ་འདྲ་མཉམ་གྱི་གོ་གནས་ཟམ་མི་ཆད་པར་བརྩོན་ལེན་བྱ་དགོས་ཤིང་མཐར་ཁོང་ཚོ་
གཞི་ནས་རྣམ་པར་རྒྱལ། དེའི་ཕྱིར་མི་མང་པོ་ཞིག་གིས་ཨེ་ཅིབ་བ་དང་སི་རི་ཡའི་མི། མེ་སོ་པི་ཏ་
མེ་ཡའི་མི་བྱིངས “ཨ་རབ་ཀྱི་མི” རུ་བརྩི་བཞིན་ཡོད། ཨ་རབ་ཀྱི་མིར་མཚོན་ན་རྒྱུད་དག་པའི་ཨ་
རབ་བ་ཡིན་ནའང་འདྲ། ཨེ་ཅིབ་དང་སི་རི་ཡ་ནས་གསར་དུ་སྤོས་ཡོང་བའི་ཨ་རབ་པ་ཡིན་ནའང་
འདྲ། རྣམ་ཀུན་ཨ་རབ་པ་མིན་པའི་མུའུ་སི་ལིན་གྱིས་དབང་སྒྱུར་བྱེད་ཀྱིན་ཡོད་པ་དང་། ཁྱད་
པར་དུ་དབྱི་རན་གྱི་མི་དང་། ཐུར་ཁེའི་མི། པོ་པེར་མི་བཅས་རེད། ཨ་རབ་བཙན་རྒྱལ་གྱིས་འཆར་
གཞི་ལེགས་འགྲུབ་བྱུང་བའི་ཆ་ནི། གསར་གཏོད་བྱས་པའི་བཙན་རྒྱལ་གྱི་རིག་གནས་ལ་ཨ་རབ་
བ་མིན་པ་རྣམས་ཀྱིས་ཀྱང་དགའ་ཞེན་ཆེན་པོ་བྱེད་ཅིང་། བཙན་རྒྱལ་སྔ་མོ་ནས་འཇིག་སྟེ་ཨ་རབ་
མི་རིགས་ཀྱང་སྔ་ས་ནས་སྟོབས་ཤུགས་ཉམས་རྒུད་དུ་སོང་རུང་། བཙན་རྒྱལ་གྱི་རིག་གནས་སྔར་
བཞིན་རྒྱུན་ཆད་མེད་པར་འཕེལ་རྒྱས་དང་ཁྱབ་སྤེལ་གཏོང་ཐུབ་པ་དེའོ། །
ཀྲུང་གོའི་བཙན་རྒྱལ་གྱི་ཇུས་ཆེན་ལག་བསྟར་ནི་སྔར་ལས་ལེགས་འགྲུབ་བྱུང་ཡོད། ཀྲུང་གོར་
མི་རིགས་དང་རིག་གནས་མི་འདྲ་བ་ཤིན་ཏུ་མང་པོ་ཡོད་ཅིང་། ཀུན་ལ་ཀླ་ཀློའི་རིགས་ཞེས་འབོད་
ཀྱིན་ཡོད། འོན་ཀྱང་ལོ་ངོ་ཉིས་སྟོང་རྗེས་སུ། ཐམས་ཅད་ཀྲུང་གོའི་རིག་གནས་ཁོངས་སུ་གཅིག་གྱུར་
བགྱིས་པས། ཚང་མ་ཀྲུང་གོའི་རྒྱ་རིགས(སྤྱི་ལོའི་སྔོན་གྱི206ལོ་ནས་སྤྱི་ལོ220ཡི་བར་གྱི་ཧན་རྒྱལ་རབས་ཀྱི་མིང་།)སུ་གྱུར།
འདས་པའི་ལོ་ངོ་བཅུ་ཕྲག་དུ་མའི་ནང་མི་སེར་སྤེལ་ཡུལ་མེད་པར་བཟོ་བའི་འཕེལ་ཕྱོགས་
ཀྱང་དོན་གྱིས་གནའ་ལུགས་འདི་དང་གཅིག་མཚུངས་ཡིན། དུས་ཚོད་ཕར་འདས་ནས་དེང་རབས་
ལ་སླེབས་པ་ན། ཡོ་རོབ་གླིང་གི་མི་རྣམས་ཀྱིས “ཁྱད་དུ་འཕགས་པའི་ནུབ་ཕྱོགས་རིག་གནས་སྤེལ་
པར”ཁ་གཡར་ནས་གོ་ལ་ཧྲིལ་པོར་དབང་དུ་བསྡུས་ཤིང༌། ཁོ་ཚོས་རིག་གནས་འཛམ་གླིང་ཡོངས་
སུ་ཁྱབ་སྤེལ་བྱས་པས་མི་འབོར་དུང་ཕྱུར་བཅུ་ཙམ་གྱིས་ནུབ་ཕྱོགས་རིག་གནས་ཀྱི་གྲུབ་ཆ་གལ་
ཆེན་འགའ་ཞིག་དང་ལེན་བྱེད་མགོ་ཚུགས། དཔེར་ན། རྒྱ་གར་པ་དང་ཨ་ཧྥེ་རི་ཁའི་མི། ཨ་རབ་ཀྱི་
མི། ཀྲུང་གོ་པ། མའོ་ལི་པ་བཅས་ཀྱིས་ནུབ་ཕྱོགས་ཀྱི་ཧྥ་རན་སེའི་སྐད་དང་དབྱིན་ཇིའི་སྐད། སི་ཕེན་
སྐད་ལ་སོགས་པ་སློབ་སྦྱོང་བྱས་པ་རེད། ཁོ་ཚོས་འགྲོ་བ་མིའི་ཐོབ་ཐང་དང་མི་རིགས་རང་ཐག་རང་
གཅོད་ཀྱི་རྩ་དོན་ལའང་ཡིད་ཆེས་བྱེད་མགོ་བརྩམས་ཤིང་། ནུབ་ཕྱོགས་ཀྱི་འདུ་ཤེས་འཛིན་སྟངས་
ཀྱང་དང་ལེན་བྱས། དཔེར་ན། རང་དབང་རིང་ལུགས་དང་མ་རྩ་རིང་ལུགས། གུང་ཁྲན་རིང་ལུགས།
བུད་མེད་དབང་ཆའི་རིང་ལུགས་དང་མི་རིགས་རིང་ལུགས་ལྟ་བུའོ། །
དུས་རབས20པའི་སྐབས་སུ་མི་སེར་སྤེལ་ཡུལ་ཐམས་ཅད་ཀྱིས་ནུབ་ཕྱོགས་ཀྱི་རིན་ཐང་ལྟ་
བ་དང་ལེན་བྱས་རྗེས། ཁོ་ཚོས་གནས་ལུགས་དེར་བརྟེན་ནས་མི་སེར་སྤེལ་མཁན་རྣམས་ལ་འདྲ་
མཉམ་གྱི་དབང་ཆ་དགོས་པའི་བླང་བྱ་འདོན་མགོ་བརྩམས། མི་སེར་སྤེལ་ཡུལ་ལ་ངོ་རྒོལ་བྱེད་
པའི་འཐབ་རྩོད་མང་པོ་ཞིག་གིས་མི་རིགས་རང་ཐག་རང་གཅོད་དང་སྤྱི་ཚོགས་རིང་ལུགས། འགྲོ་
བ་མིའི་ཐོབ་ཐང་གི་དར་ཆ་མཐོན་པོར་བསྒྲེངས་མོད། དོན་ལ་དེ་དག་ཐམས་ཅད་ནུབ་ཕྱོགས་
རྒྱལ་ཁབ་ལས་བྱུང་བ་རེད། སྔོན་ཆད་ཨེ་ཅིབ་བ་དང་དབྱི་རན། ཐུར་ཁེའི་མི་རྣམས་ཀྱིས་ཨ་རབ་
བཙན་རྒྱལ་གྱི་རིག་གནས་ལ་དང་ལེན་དང་ལེགས་སྒྲིག་བྱས། དེ་བཞིན་དུ་དེ་རིང་གི་རྒྱ་གར་པ་
དང་ཨ་ཧྥེ་རི་ཁའི་མི། ཀྲུང་གོ་པ་བཅས་ཀྱིས་ཀྱང་སྔོན་ཆད་ནུབ་ཕྱོགས་བཙན་རྒྱལ་མང་པོ་ཞིག་
གིས་བཞག་པའི་རིག་གནས་དང་ལེན་བྱས་པར་མ་ཟད། ད་དུང་རང་ཉིད་ཀྱི་དགོས་མཁོ་དང་
སྲོལ་རྒྱུན་ལ་བསྟུན་ནས་བསྡུ་ལེན་དང་ལེགས་སྒྲིག་བྱས་པ་རེད།
ལོ་རྒྱུས་ཁྲོད་ཀྱི་མི་བཟང་དང་མི་ངན།
ང་ཚོས་རྒྱུན་པར་སྟབས་བདེའི་སྒོས་མི་ཡོད་དོ་ཅོག་མི་བཟང་པོ་དང་མི་ངན་པ་ཞེས་དབྱེ་
ཞིང༌། བཙན་རྒྱལ་མ་ལུས་མི་ངན་པའི་ཁོངས་སུ་འཇོག་པར་བྱེད། བཙན་རྒྱལ་ཐམས་ཅད་ཁྲག་གི་
འཁོར་ལོ་བསྐོར་ནས་བསྐྲུན་པར་མ་ཟད། བཙན་གནོན་དང་དམག་འཁྲུག་ལ་བརྟེན་ནས་དབང་
ཆ་སྲུང་འཛིན་བྱེད་ཀྱིན་ཡོད་ཀྱང་། དེང་གི་རིག་གནས་མང་ཆེ་བ་བཙན་རྒྱལ་གྱི་ཤུལ་བཞག་རིག་
གནས་ཡིན་པ་དང་། གལ་སྲིད་བཙན་རྒྱལ་མཚན་ཉིད་ཀྱི་ངོས་ཐད་ནས་བཟུང་སྟེ་དངོས་པོ་མ་
རུང་བ་ཞིག་ཡིན་ཚེ། དེས་ན་ང་ཚོ་རང་ཉིད་ཅི་ཞིག་ཡིན་ནམ།
གཞུང་ལུགས་དང་ཆབ་སྲིད་ལས་འགུལ་ཁ་ཤས་ཀྱིས་མིའི་རིགས་ཀྱི་རིག་གནས་ལས་བཙན་
རྒྱལ་རིང་ལུགས་ཀྱི་གྲུབ་ཆ་ཚང་མ་གཙང་སེལ་བྱས་རྗེས་ལྷད་མ་འདྲེས་པ་དང་རིག་གནས་ངོ་མ་
ཟེར་བ་ཞིག་སོར་བཞག་བྱས་ཏེ། བཙན་རྒྱལ་རིང་ལུགས་ཀྱི་ཐོག་མའི་ཉེས་པས་འབག་བཙོག་གང་
ཡང་མ་ཐེབས་པ་ཞིག་བྱ་རྒྱུའི་འདོད་ཚུལ་བཏོན། འདོད་ཚུལ་དེ་རིགས་ནི་ཕྱོགས་གཅིག་གི་འདོད་
ཚུལ་ཁོ་ན་ལས་མ་འདས་ཏེ། ཆེས་ཐལ་ཆེ་བར་བཤད་ན། དེ་ནི་གདུག་རྩུབ་ཆེ་བའི་མི་རིགས་རིང་
ལུགས་དང་རྙིང་ཞེན་ཁོ་ནའི་རྫུན་ཆས་སྤྲས་པ་ཙམ་མོ། །ལོ་རྒྱུས་ཀྱི་སྐྱ་རེངས་ཐོག་མར་ཤར་དུས་
རིག་གནས་ཁ་ཤས་ཤིག་ལ་བཙན་རྒྱལ་རིང་ལུགས་དང་སྤྱི་ཚོགས་གཞན་པས་ཤན་མ་ཐེབས་པར་
དངོས་གནས་རང་རྐྱ་ཐུབ་པ་ཞིག་ཡིན་མྱོང་ཡང༌། ལོ་རྒྱུས་ཀྱི་སྐྱ་རེངས་ཤར་བ་ནས་བཟུང་རིག་
གནས་གང་ཡིན་རུང་འདོད་ཚུལ་འདི་འདྲ་ཞིག་འདོན་ཐབས་མེད། ད་ལྟ་སའི་གོ་ལའི་སྟེང་དུ་
ཡོད་པའི་རིག་གནས་བྱིངས་ལྷད་མེད་དག་གཙང་ཅན་ཞིག་གཏན་ནས་མེད། ད་ཡོད་མིའི་རིགས་
ཀྱི་རིག་གནས་ཐམས་ཅད་དམ་ཉུང་མཐར་ཡང་མང་ཤས་ཤིག་བཙན་རྒྱལ་དང་བཙན་རྒྱལ་གྱི་
ཤུལ་བཞག་རིག་གནས་ཡིན་པས། རིག་གཞུང་དང་ཆབ་སྲིད་ལ་བསྙད་ནས་དེར་གཤགས་བཅོས་
བརྒྱུད་བཙན་རྒྱལ་གྱི་ཆ་མ་ལུས་པ་དོར་ཚེ། རིག་གནས་དེ་ཡང་ལྔ་ལམ་དུ་བརྫངས་པ་རེད།
དཔེ་བཞག་ན་ད་ལྟ་རང་བཙན་བྱས་པའི་རྒྱ་གར་དང་སྔོན་ཆད་དབྱིན་ཇིའི་ཁོངས་
གཏོགས་ཡིན་པའི་སྐབས་ཀྱི་རྒྱ་གར་བར་གྱི་ཆགས་སྡང་ལ་ལྟོས་དང༌། དབྱིན་ཇིས་ཐོག་མར་རྒྱ་
གར་ལ་དབང་སྒྱུར་སྐབས་རྒྱ་གར་པ་ས་ཡ་དུ་མའི་ཚེ་སྲོག་ཤོར་ཅིང་། རྒྱ་གར་པ་དུང་ཕྱུར་ལྷག་
ལ་འཚེ་བ་དང་བཤུ་གཞོག་བྱས། ཡིན་ནའང་རྒྱ་གར་པ་མང་པོ་ཞིག་གིས་ཧ་ཅང་སྤྲོ་བའི་སྒོ་ནས་
དཔེ་བཞག་ན་མི་རིགས་རང་ཐག་རང་གཅོད་དང་འགྲོ་བ་མིའི་ཐོབ་ཐང་སོགས་ནུབ་ཕྱོགས་ཀྱི་
བསམ་བློ་དང་ལེན་བྱེད་ཀྱིན་ཡོད། ཕྱིས་སུ་དབྱིན་ཇིས་རིན་ཐང་ལྟ་བ་འདི་དག་ལ་བརྩི་སྲུང་
མི་བྱེད་པ་དང་རྒྱ་གར་པ་ལ་འདྲ་མཉམ་གྱི་ཁེ་དབང་གི་ཐོབ་ཐང་མེད་པར་བྱས་ཙ་ན་ཁོ་ཚོ་དེ་བས་ཡི་མི་རང་བར་གྱུར།
འོན་ཀྱང་དེང་རབས་ཀྱི་རྒྱ་གར་ནི་སྔར་བཞིན་དབྱིན་ཇི་བཙན་རྒྱལ་གྱི་བྱིས་པ་དང་འདྲ་
ལ། དབྱིན་ཇི་པས་རྒྱ་གར་པ་མང་པོ་བསད་རྨས་དང་གནོད་འཚེ་བཏང་བ་བརྒྱུད་དབྱིན་ཇིས་ད་
གཟོད་རྒྱ་གར་སྐམ་ས་ཆེན་པོའི་རྙོག་འཛིང་ཆེ་ཞིང་རྒྱུན་ཆད་མེད་པར་ཕན་ཚུན་འཐབ་འཛིང་
བྱེད་པའི་རྒྱལ་ཕྲན་དང་ཚོ་པ་དག་གོང་བུ་གཅིག་ཏུ་བསྒྲིལ་ཏེ། ཐུན་མོང་གི་མི་རིགས་འདུ་ཤེས་
ལྡན་པར་བྱས་ལ། ཆབ་སྲིད་ཀྱི་ངོས་ཐད་ནས་ཀྱང་ཆབ་སྲིད་སྒྲིག་གཞི་གཅིག་གིས་ལམ་ནས་སྐྱོང་
བའི་རྒྱལ་ཁབ་ཅིག་ཀྱང་ཆགས་སུ་བཅུག དབྱིན་ཇིས་རྒྱ་གར་གྱི་ཁྲིམས་འཛིན་མ་ལག་གི་རྨང་
བཏིང་བ་དང་རྒྱ་གར་སྲིད་འཛིན་གྱི་སྒྲིག་གཞི་གསར་དུ་བཙུགས་པར་མ་ཟད། དཔལ་འབྱོར་
ལེགས་སྒྲིག་བྱེད་པར་མེད་ཐབས་མེད་པའི་ལྕགས་ལམ་གྱི་དྲ་བ་ཡང་བཙུགས་ཡོད། ནུབ་ཕྱོགས་
ཀྱི་དམངས་གཙོའི་ཚབ་མཚོན་ནི་དབྱིན་ཇི་ཡིན་ཞིང་། རྒྱ་གར་རང་བཙན་བྱས་རྗེས་སྲིད་གཞུང་
གི་རྣམ་པ་ནུབ་ཕྱོགས་ཀྱི་དམངས་གཙོའི་ལམ་ལུགས་བྱེད་ཀྱིན་ཡོད། དུས་ད་ལྟའི་བར་དུ་དབྱིན་
ཡིག་ནི་རྒྱ་གར་སྐམ་ས་ཆེན་པོའི་ཐུན་མོང་གི་སྐད་ཆ་ཡིན་པར་མ་ཟད། ཧིན་རྡུ་བྱང་མའི་སྐད
དང་ཐའེ་མིས་ཨར་གྱི་སྐད་མ་ལ་ཡ་ལ་མོའི་སྐད་སོགས་ཕ་སྐད་ཡིན་པ་རྣམས་ཀྱིས་སྤྱི་སྐད་དབྱིན་སྐད་ལམ་ནས་འབྲེལ་འདྲིས་བྱེད་ཀྱིན་ཡོད། 
རྒྱ་གར་པས་པང་ལེབ་སྤོ་ལོར་རྩེད་རྒྱུ་ཤིན་ཏུ་དགའ་པོ་ཡོད་པ་དང་ཇ་འཐུང་རྒྱུར་ཡང་
ཤིན་ཏུ་དགའ། ཡིན་ན་ཡང་དེ་གཉིས་ཀྱང་དབྱིན་ཇིའི་ཤུལ་བཞག་རིག་གནས་རེད། རྒྱ་གར་ནི་
དུས་རབས19པའི་དུས་དཀྱིལ་དུ་སླེབས་ཚེ་ད་གཟོད་དབྱིན་ཇིའི་རྒྱ་གར་སྤྱི་གཉེར་ཁང་གིས་ཇ་
ནང་འདྲེན་བྱས་པ་དང་སྦྲགས་ཚོང་ལས་གཉེར་མགོ་ཚུགས་རྗེས། རྒྱུ་ནོར་མ་གཏོགས་བསམ་རྒྱུ
མེད་པའི་དབྱིན་ཇིའི “སྐུ་ངོ”དེ་དག་གིས་ཇ་འཐུང་བའི་གོམས་སྲོལ་རྒྱ་གར་སྐམ་ས་བྱིངས་ལ་ཁྱབ་པར་བྱས་པ་རེད།
དེ་རིང་རྒྱ་གར་དུ་བཙན་རྒྱལ་གྱི་ཆ་མ་ལུས་པ་འདོར་དགོས་ཞེས་འདེམས་ཤོག་ཅིག་འཕེན་
དགོས་ཚེ། དམངས་གཙོ་དང་དབྱིན་ཡིག ལྕགས་ལམ་དྲ་རྒྱ། ཁྲིམས་འཛིན་མ་ལག པང་ལེབ་སྤོ་
ལོ། ཇ་སོགས་དོར་ཆོག་ཟེར་བའི་རྒྱ་གར་པ་ག་ཚོད་ཡོད་སྲིད། དངོས་གནས་ལམ་ལྷོང་ཡོང་བའི་
དབང་དུ་བཏང་ཡང༌། ཐ་ན་འདེམས་ཤོག་འཕེན་པ་འདི་གཅིག་པུ་སྟེང་ནས་ཀྱང་མི་སེར་སྤེལ་
མཁན་རྣམས་ཀྱིས་སློབ་སྟོན་ལ་བཀའ་དྲིན་ཞུ་དགོས་པ་མ་རེད་དམ།
ང་ཚོས་དངོས་གནས་བཙན་རྒྱལ་གདུག་རྩུབ་ཅན་ཞིག་གི་ཤུལ་བཞག་རིག་གནས་རྩ་གཏོར་
བཏང་སྟེ། སྔོན་གྱི “ལྷད་མེད་དག་གཙང” གི་རིག་གནས་ཤིག་བསྐྱར་སྐྲུན་ཐུབ་པའི་དབང་དུ་
བཏང་ཡང་། མཇུག་མཐར་སླར་གསོ་བྱས་པའི་རིག་གནས་དེ་ནི་དེ་བས་ཡར་སྔོན་གྱི་བཙན་རྒྱལ་
གདུག་རྩུབ་མི་ཆེ་བ་ཞིག་གི་ཤུལ་བཞག་རིག་གནས་མིན་པའི་ངེས་པ་ག་ལ་ཡོད། དེ་ཡང་ལ་ལས་
དབྱིན་ཇིའི་སྐུ་ངོ་ཚོས་རྒྱ་གར་དུ་བཞག་པའི་རིག་གནས་ལ་ཧ་ཅང་ཞེ་ལོག་པ་དང་འདྲ་བར།
གདོད་ནས་རྩ་མེད་དུ་གཏོང་བསམ་ཡང༌། དེ་ནས་བསམ་བཞིན་མ་ཡིན་པར་སླར་གསོ་བྱས་པ་
ནི་བཙན་འཛུལ་པའི་རིགས་སུ་གཏོགས་པའི་མོ་གྷོལ་བཙན་རྒྱལ་དང་ལྡི་ལིའི་ཁ་ཆེ་བཙན་རྒྱལ
ཀྱི་རིག་གནས་ཡིན་ངེས། དེ་མིན་ད་དུང་སླར་ཡང་དབྱི་སི་ལན་བཙན་རྒྱལ་
གྱི་ཤུགས་རྐྱེན་དེ་དག་མེད་པར་བཟོས་ཏེ། “རྒྱ་གར་གྱི་རིག་གནས་རྣལ་མ” ཞིག་སླར་གསོ་བྱ་
ན། སླར་གསོ་བྱས་པའི་རིག་གནས་དེ་དག་ནི་གུཔྟའི་བཙན་རྒྱལ་དང་ཀུ་ཤཱ་ནའི་
བཙན་རྒྱལ་མཽརྱའི་བཙན་རྒྱལ་གྱི་ཤེས་རིག་ཡིན་ནོ། །གལ་ཏེ་རྒྱ་གར་གྱི་མི་རིགས་
རིང་ལུགས་ཀྱིས་དབྱིན་ཇིའི་དབང་སྒྱུར་མཁན་གྱིས་བཞག་པའི་བཟོ་བཀོད་མ་ལུས(སྦོམ་སྦེའི་མེ་
འཁོར་འབབ་ཚིགས།)གཏོར་བརླག་བཏང་བ་ཡིན་ན། ཐཱ་ཇི་མ་ཧཱའི་བང་སོ་ལྟ་བུའི་མུའུ་སི་ལིན་
བཙན་འཛུལ་པའི་ཤུལ་བཞག་བཟོ་བཀོད་འདི་དག་ཇི་ལྟར་བྱ།
ཤུལ་བཞག་རིག་གནས་འདི་དག་ཇི་ལྟར་ཐག་གཅོད་བྱེད་དགོས་པའི་གནད་དོན་རྟོགས་
མཁན་གཅིག་ཀྱང་མེད་དེ། བྱེད་ཐབས་གང་ཞིག་སྤྱད་རུང་། གོམ་པ་དང་པོ་ནི་དཀའ་ཁག་འདི་
གཉིས་ཀྱི་རྙོག་འཛིང་ཆེ་བའི་ཚད་ལ་ངོས་འཛིན་གསལ་པོ་བྱ་དགོས་ཤིང་། ལོ་རྒྱུས་ལ་སྟབས་
བདེའི་སྒོ་ནས་མི་བཟང་དང་མི་ངན་ཞེས་རིགས་གཉིས་སུ་དབྱེ་ཐབས་བྲལ་བ་དེ་རེད། ཡིན་
ནའང་ང་ཚོས་རང་ཉིད་ཀྱིས་རྟག་པར་མི་ངན་པའི་རྗེས་སུ་འབྲངས་ནས་འགྲོ་བ་ཡིན་ཞེས་ང་
ཚོས་ཁས་ལེན་བྱས་ན་མ་གཏོགས་དེ་ལྟར་དབྱེ་ཐབས་མེད།
འཛམ་གླིང་ཡོངས་ཀྱི་བཙན་རྒྱལ་གསར་པ།
སྤྱི་ལོ་སྔོན་གྱི་ལོ200ཡས་མས་སུ་མི་མང་ཆེ་བ་བཙན་རྒྱལ་སོ་སོའི་མངའ་འོག་ཏུ་འཚོ་བ་སྐྱེལ་
བཞིན་ཡོད། མ་འོངས་པར་མིའི་རིགས་བཙན་རྒྱལ་གཅིག་གི་མངའ་འོག་ཏུ་འཚོ་སྡོད་བྱེད་དགོས་
པར་མ་ཟད། འདི་ནི་ངེས་པ་དོན་གྱི་འཛམ་གླིང་རང་བཞིན་གྱི་བཙན་རྒྱལ་ཞིག་ཡིན་ངེས། འཛམ་
གླིང་གཅིག་གྱུར་ཅན་གྱི་གནད་དོན་འདི་ང་ཚོ་དང་རྒྱང་ཐག་རིང་པོ་མེད།
དུས་རབས21པར་མི་རིགས་རིང་ལུགས་ཀྱི་གོ་གནས་འཕྲལ་དུ་ཉམས་ཞན་དུ་གྱུར་ཅིང༌།
མི་མང་པོ་ཞིག་གིས་ཆབ་སྲིད་ཀྱི་དབང་གྲགས་ངོ་མ་ནི་མིའི་རིགས་ཐུན་མོང་ལས་བྱུང་བ་ལས་
དམིགས་བཙུགས་ཀྱི་རྒྱལ་ཁོངས་ཤིག་གི་ཁོངས་མི་ཞིག་མིན་པ་དང༌། མིའི་རིགས་ཀྱི་ཆབ་སྲིད་ཀྱི་
ཁ་ཕྱོགས་དེའང་མིའི་ཐོབ་ཐང་འགན་སྲུང་དང་མིའི་རིགས་ཐུན་མོང་གི་ཁེ་ཕན་སྲུང་སྐྱོང་བྱ་རྒྱུ་དེ་
ཡིན་པར་ཡིད་ཆེས་བྱེད། གལ་ཏེ་དངོས་གནས་དེ་ལྟར་ཡིན་ན། ད་ལྟ་འཛམ་གླིང་ཡོངས་སུ་རང་
བཙན་གྱི་རྒྱལ་ཁབ་ཉིས་བརྒྱ་ཙམ་ཡོད་པས་དེ་ལས་ལྡོག་སྟེ་བཀག་རྡོ་རུ་འགྱུར་སྲིད་དམ། གལ་ཏེ་
སུའེ་ཙེར་དང་ཧིན་རྡུ་ཉི་ཞི་ཡ། ཨར་ཅི་རི་ཡ་སོགས་གང་རུང་ལ་ངོ་བོ་དབྱེར་མེད་ཀྱི་འགྲོ་བ་མིའི་
ཐོབ་ཐང་ཡོད་ཚེ། འཛམ་གླིང་རང་བཞིན་ལྡན་པའི་སྲིད་གཞུང་ག་གེ་མོ་ཞིག་ལ་དེ་དག་སྲུང་སྐྱོང་
བྱེད་དུ་བཅུག་ན་དེ་བས་ཀྱང་སྟབས་བདེ་མིན་ནམ།
ད་ལྟ་འཁྱགས་རོམ་མཐའ་དག་ཞུ་བའི་འཛམ་གླིང་རང་བཞིན་གྱི་གནད་དོན་འདི་ལྟ་བུས།
རང་བཙན་གྱི་མི་རིགས་རྒྱལ་ཁབ་སོ་སོའི་མ་གཞིའི་ཁྲིམས་མཐུན་རང་བཞིན་ཁྱུར་མིད་གཏོང་
བཞིན་མཆིས། གང་ལྟར་བདག་དབང་རྒྱལ་ཁབ་གང་ཞིག་གིས་ཀྱང་སའི་གོ་ལ་ཡོངས་ཀྱི་དྲོད་ཚད་
མཐོ་རུ་ཕྱིན་པའི་གནད་དོན་ལ་ཐག་གཅོད་ཐབས་མེད། ཀྲུང་གོ་པས་བཤད་པའི “གནམ་བསྐོས་
ལས་དབང” ཞེས་པ་ནི། དོན་ལ་མིའི་རིགས་ཡོངས་ཀྱི་བདེ་སྡུག་ཐག་གཅད་རྒྱུ་དེའོ། །ཡིན་ནའང་
དེང་རབས་ཀྱི་གནམ་བསྐོས་ལས་དབང་ཞེས་པས་དངོས་གནས་ནམ་མཁའི་གནད་དོན་འདི་ཐག་
གཅོད་བྱེད་དགོས་ས་རེད། དཔེར་ན། དྲི་ངན་གསོ་རླུང་བང་རིམ་དང་རླུང་གཟུགས་དྲོད་ཁང་གི་
གསོག་འཇོག་གི་གནད་དོན་ལྟ་བུ། མ་འོངས་པའི་འཛམ་གླིང་ཅན་གྱི་བཙན་རྒྱལ་ནི་དངོས་གནས་
ཁོར་ཡུག་སྲུང་སྐྱོབ་ནས་མགོ་ཚུགས་དགོས་ནའང་ལ་ཐང་མེད་དོ། །
སྤྱི་ལོ2014ལོར་སླེབས་དུས་འཛམ་གླིང་གི་ཆབ་སྲིད་གཞི་རྩའི་ཐོག་སྔར་བཞིན་རང་སྲིད་
རང་གིས་དབང་འཛིན་བྱེད་ཀྱིན་ཡོད་མོད། འོན་ཀྱང་རྒྱལ་ཁབ་ཀྱི་རང་བཙན་རང་བདག་དེ་བས་
མགྱོགས་མྱུར་ངང་མེད་པར་འགྱུར་བཞིན་ཡོད། རྒྱལ་ཁབ་གང་ཞིག་གིས་ཀྱང་རང་རྐྱ་ཐུབ་པའི་
དཔལ་འབྱོར་སྲིད་ཇུས་ལག་ལེན་དུ་བསྟར་ཐུབ་ཀྱིན་མེད་པ་དང༌། གང་བྱུང་དུ་དམག་འཁྲུག་
བསླང་མི་ནུས་པར་མ་ཟད། ཐ་ན་རང་གི་རྒྱལ་ཁབ་ཀྱི་ནང་སྲིད་ལའང་རྦད་དེ་རང་རྐྱ་ཐུབ་པའི་
སྒོ་ནས་ཐག་གཅོད་ཐུབ་ཀྱིན་མེད། འཛམ་གླིང་ཚོང་རའི་ལྐོག་གཡོ་ངན་ཇུས་ལའང་རྒྱལ་ཁབ་ཁག་
གིས་རིམ་གྱིས་སྒོ་གླེགས་ཡངས་པོར་ཕྱེ་སྟེ། འཛམ་གླིང་ཡོངས་ཀྱི་ཁེ་ལས་དང་སྲིད་གཞུང་མ་ཡིན་
པའི་རྩ་འཛུགས་ཀྱིས་བཀག་འགོག་བྱེད་པར་རིམ་བཞིན་ཁ་ཕྱོགས་ཤིང་། སའི་གོ་ལ་ཧྲིལ་པོའི་གླེང་
ཕྱོགས་ཀྱི་ལྟ་སྐུལ་དང་རྒྱལ་སྤྱིའི་ཁྲིམས་འཛིན་ལ་ཐེ་གཏོགས་བྱེད་པ་ལ་གདོང་གཏད་དགོས། རྒྱལ་
ཁབ་ཁག་གིས་ཀྱང་འཛམ་གླིང་ཡོངས་ཀྱི་ནོར་སྲིད་དང་ཁོར་ཡུག་སྲུང་སྐྱོང་། བཅའ་ཁྲིམས་ཐད་
ཀྱི་ཚད་གཞིར་བརྩི་སྲུང་བྱེད་ཀྱིན་ཡོད། མ་དངུལ་དང་ངལ་རྩོལ་ནུས་ཤུགས། ཆ་འཕྲིན་གྲུབ་ཚུལ་
སོགས་ཧ་ཅང་སྟོབས་ཆེན་གྱི་འཕེལ་ཕྱོགས་ཤིག་ཏུ་གྱུར་ཏེ། དེང་སྐབས་ཀྱི་འཛམ་གླིང་ཡོངས་ལ་
གནམ་ས་བླ་འོག་བརྗེ་བ་ལྟ་བུས་བཅོས་བསྒྱུར་བྱས་པར་མ་ཟད། རྒྱལ་ཁབ་ཀྱི་མངའ་ཁོངས་འདུ་ཤེས་ཀྱང་རིམ་བཞིན་ཇེ་ཞན་དུ་གྱུར།
མིག་སྔར་ཆགས་མུས་སུ་ཡོད་པའི་འཛམ་གླིང་ཡོངས་ཀྱི་བཙན་རྒྱལ་ནི་བྱེ་བྲག་གི་རྒྱལ་ཁབ་
དང་མི་རིགས་ཤིག་གི་མངའ་འོག་ཏུ་དབང་བ་མིན་ཏེ། དེ་ཡང་གནའ་བོའི་རོམ་བཙན་རྒྱལ་གྱི་
དུས་མཇུག་དང་འདྲ་བར། མི་རིགས་མང་པོ་ཞིག་ལས་གྲུབ་པའི་དབང་སྒྱུར་བས་དབང་སྒྱུར་བྱེད་
པ་དང་། ད་དུང་ཐུན་མོང་གི་རིག་གནས་དང་ཐུན་མོང་གི་ཁེ་ཕན་ཟུང་འབྲེལ་བྱས་ཏེ།
འཛམ་གླིང་གི་ས་ཆ་སོ་སོའི་ཁེ་ལས་པ་དང་བཟོ་སྐྲུན་མཁས་པ། ཆེད་མཁས་པ། ཡོན་ཏན་ཅན། ཁྲིམས་
རྩོད་པ་དང་གཉེར་སྐྱོང་པ་མང་པོ་བཙན་རྒྱལ་གྱི་འབོད་སྐུལ་འོག་མཉམ་དུ་བཙན་རྒྱལ་འདིའི་
ནང་ལ་ཞུགས། ཡིན་ནའང་ཁོ་ཚོས་ངེས་པར་དུ་གདོང་གཏད་དགོས་པའི་གནད་དོན་ནི་ཡང་
སྙིང་བཙན་རྒྱལ་གྱི་འབོད་སྐུལ་དང་ལེན་བྱ་དགོས་པ་ཡིན་ནམ། རང་ཉིད་ཀྱི་རྒྱལ་ཁབ་དང་མི་
དམངས་ལ་བློ་དཀར་དགོས་ཤེ་ན། མཇུག་མཐར་བཙན་རྒྱལ་ཕྱོགས་སུ་ཞུགས་པའི་མི་ཇེ་མང་ནས་ཇེ་མང་དུ་འགྲོ་བཞིན་ཡོད་དོ། །

ས་བཅད་བཅུ་གཉིས་པ།
ཆོས་ལུགས་ཀྱི་ངེས་སྲོལ།

ལོ་རྒྱུས་སྟེང་གི་གནའ་མཁར་ས་མ་ཨེར་ཧན་ནི་ཨེ་ཤ་ཡ་དབུས་རྒྱུད་ཀྱི་བྱེ་
ཐང་གི་སྤང་ལྗོངས་ཤིག་ཏུ་གནས་ཡོད། དུས་རབས་བར་མའི་སྐབས་སུ་གནས་འདིའི་ཚོང་ཁྲོམ་
དུ་སི་རི་ཡའི་ཚོང་པ་ཚོས་འཇམ་མཉེན་ལྡན་པའི་ཀྲུང་གོའི་དར་གོས་ལ་ལག་པས་བྱིལ་བྱིལ་བྱས་
མྱོང་ལ། ཧྥེ་གླིང་ཤར་ཕྱོགས་རྩྭ་ཐང་གི་ཙོའུ་ལུའུ་ཚོ་པ་ནས་འོངས་པའི་སྐྱེས་པ་ཚོས་སྐྲ་ལོ་འབྲས་
རྩྭ་ནང་བཞིན་སིང་སིང་དུ་གྱུར་པའི་རྒྱང་རིང་ནུབ་ཕྱོགས་ཀྱི་བྲན་གཡོག་འབོར་ཆེན་ཀྱང་ཁྱེར་
ཡོང༌། ཚོང་བདག་གི་ཨམ་ཕྲག་ནང་དུ་རྒྱལ་ཁབ་གཞན་གྱི་ཡི་གེ་དང་སུ་ཡིན་མི་ཤེས་པའི་དབུ་
རིས་དཔར་བའི་གསེར་སྒོར་གྱིས་གཏམས་ཡོད། གནས་འདི་ནི་དུས་རབས་བར་མའི་སྐབས་སུ་
ཕྱོགས་ཐམས་ཅད་འགྲོ་འོང་བྱེད་ས་དང་དངོས་ཟོག་བརྗེ་རེས་བྱེད་སའི་འདུས་མདོ་ཞིག་ཡིན་
ཕྱིན། ཕྱོགས་སོ་སོ་ནས་ཡོང་བའི་མི་རྣམས་གནས་འདིར་མཉམ་འདྲེས་བྱུང་བ་རྒྱུན་ཆགས་ཤིག་ཏུ་
གྱུར། སྤྱི་ལོ1281ལོར་ཧོར་སེ་ཆེན་རྒྱལ་པོས་དཔུང་ཆེན་བཏེགས་ནས་ཉི་ཧོང་ལ་བསྐྱོད་དུས་ཀྱང་
འདི་དང་གཅིག་མཚུངས་ཀྱི་སྣང་ཚུལ་མཐོང་ཡོད་ངེས། སོག་པོའི་སྐྱ་དམག་གིས་སློག་པ་གྱོན་ཞིང་
གམ་གྱི་ཀྲུང་གོའི་རྐང་དམག་གིས་སྨྱུག་ཞྭ་གྱོན། གཞན་ཁོ་རེ་ཡ་ནས་འོངས་པའི་དམག་རོགས་ཚོ་
དང་ནན་ཧའེ་རྒྱ་མཚོ་ནས་འོངས་པའི་ལུས་ལ་རི་མོ་བྲིས་པའི་གྲུ་པ་ཚོ་མ་མཐུན་པར་འཁྲུག་པ་
རྒྱག་དགོས་བྱུང་ཞིང་། ད་དུང་ཡོ་རོབ་ཀྱི་ཉེན་མཆོང་པས་ཡིད་དབང་འགུག་པའི་གཏམ་རྒྱུད་
བཤད་པས། ཨེ་ཤ་ཡ་དབུས་རྒྱུད་ནས་ཡོང་བའི་བཟོ་དམག་ཚང་མས་ཁ་གདངས་ནས་ཉན། ཡིན་
ནའང་མི་འདི་དག་ཐམས་ཅད་ཀྱིས་གོང་མ་གཅིག་གི་བཀའ་བརྩི་བཞིན་ཡོད།
དེ་དང་ཆབས་ཅིག་མའེ་ཅ་དགོན་པའི་ནང་གི་ཁཱ་པ་ལྷ་ཁང་དུའང་མིའི་
རིགས་རྣམ་པ་གཞན་ཞིག་གི་ལམ་ནས་གཅིག་གྱུར་བྱེད་བཞིན་ཡོད། གལ་སྲིད་ཁྱེད་རང་སྤྱི་
ལོ1300སྔོན་ལ་མའེ་ཅ་རུ་གནས་མཇལ་དུ་སོང་སྟེ། དབྱི་སི་ལན་ཆོས་ལུགས་ཀྱི་བླ་ན་མེད་པའི་
གནས་མཆོག་འདིར་བསྐོར་བ་བྱེད་དུས། ཁྱོད་ཀྱིས་འགྲམ་ན་མེ་སོ་པི་ཏ་མེ་ཡའི་མི་རྣམས་ཀྱི་ཕྱུ་པ་
རླུང་བུའི་ཁྲོད་ལྷབ་ལྷུབ་ཏུ་སྐྱོད་བཞིན་མིག་མདངས་ལས་དགའ་བ་གུས་པ་མངོན་ཞིང༌། ཁ་ནས་
འཇིག་རྟེན་བྱེད་པོའི་མཚན99བཟློས་ལ། དེའི་མདུན་དུ་ཁྱོད་ཀྱིས་ཨེ་ཤ་ཡ་རྩྭ་ཐང་ནས་དཀའ་བ་
ཚད་མེད་མྱངས་ནས་ཡོང་བའི་ཐུར་ཁེའི་ཚོ་དཔོན་ཞིག་ལག་པ་འཁར་བ་ལ་བརྟེན་ནས་གོམ་པ་
འཁྱར་འཁྱོར་འགྲོ་བཞིན། ད་དུང་བསམ་བློ་གཏོང་གིན་སྨ་ར་ལ་བྱིལ་བྱིལ་བྱེད་པ་ཡང་མཐོང་སྲིད།
ཕྱོགས་གཞན་ཞིག་ཏུ་གསེར་གྱི་རྒྱན་ཆ་སྣ་ཚོགས་ཤ་མདངས་ནག་པོའི་སྟེང་དུ་འོད་ཟེར་ལམ་ལམ་
འཚེར་བའི་མི་དེ་དག་ནི། ཧ་ལམ་ཨ་ཧྥེ་རི་ཁའི་མཱ་ལི་རྒྱལ་ཕྲན་ནས་འོངས་པ་ཡིན་སྲིད།
དེ་བཞིན་ལི་ཤི་དང་སྒ་སེར། སུག་སྨེལ། རྒྱ་མཚོའི་ཚྭ་དྲི་སོགས་ཀྱི་དྲི་ཞིམ་མཆེད་ཡོང་བའི་སྤུན་ཟླ་
དེ་དག་ཕལ་ཆེར་རྒྱ་གར་དང༌། ཡང་ན་དེ་ལས་ཀྱང་རྒྱང་རིང་ལྐོག་གྱུར་ཡིན་པའི་བྲོ་རྫས་གླིང་ཚོམ་ཞིག་ནས་ཡོང་བ་ཡིན་པ་ཤེས་ཐུབ།
རྣམ་ཀུན་ང་ཚོས་ཆོས་ལུགས་ཀྱིས་བསྐྱེད་པ་ནི་ཁྱད་གསོད་དང་རྩོད་གཞི། ཁ་ཕྲལ་ཡིན་པར་
འདོད་ཀྱང་། དོན་ལ་དངུལ་ལོར་དང་བཙན་རྒྱལ་གཉིས་ཕུད་པའི་ཆོས་ལུགས་ནི་མིའི་རིགས་
གཅིག་གྱུར་བྱེད་པའི་སྟོབས་ཤུགས་གསུམ་པ་ཡིན། སྤྱི་ཚོགས་ཀྱི་སྒྲིག་ལམ་དང་གྲལ་རིམ་ཡོངས་
རྫོགས་རྟོག་བཟོའི་འབྱུང་འབྲས་ཡིན་ཕྱིར། དེ་དག་ཧ་ཅང་ཉམ་ཆུང་བ་དང་སྤྱི་ཚོགས་ཀྱི་གཞི་ཇི་
ལྟར་རྒྱ་ཆེར་ཕྱིན་ན་དེ་ལྟར་ཉམ་ཆུང་དུ་གྱུར། ཡིན་ནའང་ལོ་རྒྱུས་སྟེང་ཆོས་ལུགས་ཀྱི་གལ་ཆེན་
རང་བཞིན་ནི་ཉམ་ཆུང་གི་སྒྲིག་གཞི་འདི་དག་ལ་མིའི་རིགས་ལས་བརྒལ་བའི་ཁྲིམས་མཐུན་རང་
བཞིན་ལྡན་པར་བྱས་པ་དེ་རེད། ཆོས་ལུགས་ཡོད་པ་ནས་བཟུང༌། ཁྲིམས་ལུགས་ནི་མིའི་རིགས་
ཀྱིས་ཇུས་འགོད་དང་རྟོག་བཟོ་བྱས་པ་མ་ཡིན་པར། མཆོག་ཏུ་གྱུར་པ་ཞིག་ནས་བྱུང་བ་ཞིག་
རེད་ཅེས་བཤད་ཆོག འདི་ལྟར་བྱས་ཚེ། མ་མཐར་ཡང་རྩ་བའི་ངེས་ལུགས་ཁ་ཤས་ལ་གཡོ་འགུལ་
གཏོང་མི་ནུས་པས་སྤྱི་ཚོགས་བརྟན་ལྷིང་ཡོང་བར་ཁག་ཐེག་བྱ་ཐུབ།
དེར་བརྟེན། ང་ཚོས་ཆོས་ལུགས་ནི “མིའི་རིགས་ཀྱི་ཚད་གཞི་དང་རིན་ཐང་ལྟ་བའི་རིགས་
ཤིག་སྟེ། མིའི་རིགས་ལས་བརྒལ་བའི་སྒྲིག་ལམ་སྟེང་དུ་བསྐྲུན་ཡོད” ཅེས་ཟེར་ཆོག འདིར་རྩ་བའི་རྒྱུ་རྐྱེན་གཙོ་བོ་གཉིས་མཆིས་ཏེ།
(1) ཆོས་ལུགས་ཀྱིས་འཛམ་གླིང་དུ་མིའི་རིགས་ལས་བརྒལ་བའི་སྒྲིག་ལམ་ཞིག་ཡོད་པར་
མ་ཟད། དེ་ཡང་མིའི་རིགས་ཀྱི་རྟོག་བཟོ་དང་ཡང་ན་གྲོས་མཐུན་ཞིག་མིན་པར་སྨྲ་སྟེ། དཔེར་ན།
ཆེད་ལས་རྐང་རྩེད་སྤོ་ལོ་ཆོས་ལུགས་མིན་རུང༌། རྐང་རྩེད་སྤོ་ལོ་ལའང་སྒྲིག་སྲོལ་དང་ཆོ་ག དུས་
རྒྱུན་ད་དུང་ཧ་ཅང་ཡ་མཚན་ཅན་གྱི་གོམས་སྲོལ་མང་པོ་ཡོད་ཀྱང་ཀུན་གྱིས་རྐང་རྩེད་སྤོ་ལོ་མིའི་
རིགས་ཀྱིས་གསར་གཏོད་བྱས་པ་ཤེས་པར་མ་ཟད། རྒྱལ་སྤྱིའི་རྐང་རྩེད་སྤོ་ལོ་མཐུན་ཚོགས་
ཀྱིས་དུས་དང་རྣམ་པ་ཀུན་ཏུ་སྤོ་ལོའི་འཛུལ་སྒོ་ཆེར་གཏོང་བ་དང་རང་གནས་ལས་
བརྒལ་བའི་སྒྲིག་སྲོལ་མེད་པར་བཟོས་ཆོག
( 2 )མིའི་རིགས་ལས་འདས་པའི་སྒྲིག་སྲོལ་འདི་ཉིད་རྨང་གཞི་བྱས་ཏེ། ཆོས་ལུགས་རང་
ཉིད་ཀྱི་འཁྱེར་སོ་ལྟར་གཅུན་པའི་ནུས་སྟོབས་དང་རིན་ཐང་ལྟ་བ་འཕེལ་རྒྱས་སུ་བཏང་ཡོད་དེ།
དཔེར་ན། ད་ལྟ་ནུབ་ཕྱོགས་ཀྱི་མི་མང་པོ་ཞིག་གིས་རྣམ་ཤེས་དང་གདོན་འདྲེ། འདས་ལོག་སོགས་
ལ་ཡིད་ཆེས་བྱེད་བཞིན་ཡོད་ཀྱང་། འདུ་ཤེས་འདི་དག་གིས་ཀུན་སྤྱོད་དང་བྱ་སྤྱོད་ཀྱི་ཚད་གཞི་
གང་ཡང་གྲུབ་མེད་ཕྱིར། ཆོས་ལུགས་ལ་བརྩི་མི་རིགས་སོ། །
ཆོས་ལུགས་ཀྱིས་སྤྱི་ཚོགས་དང་ཆབ་སྲིད་ཀྱི་སྒྲིག་ལམ་སྣ་ཚོགས་ཁྲིམས་མཐུན་ཅན་དུ་གཏོང་
བར་ནུས་ཀྱང༌། ཆོས་ལུགས་མཐའ་དག་ལ་བྱེད་ནུས་འདི་འདྲ་ཡོད་པའི་ངེས་པ་ཡང་མ་མཆིས།
ཆོས་ལུགས་ག་གེ་མོ་ཞིག་གིས་རྒྱ་ཆེ་བའི་མངའ་ཁོངས་དང་མི་རིགས་མི་འདྲ་བའི་མི་རྣམས་ལུས་
པ་མེད་པར་ཆབ་འོག་ཏུ་བསྡུ་དགོས་ན། ད་དུང་ཁྱད་ཆོས་གཞན་པ་གཉིས་འཛོམས་ད
དང་པོ། གང་དེར་སྐྱབས་སུ་འགྲོ་བའི་མིའི་རིགས་ལས་འདས་པའི་སྒྲིག་ལམ་དེར་ངེས་པར་དུ་
འཇིག་རྟེན་སྐྱེ་བོ་ཀུན་ལ་རིས་སུ་མ་ཆད་པར། དུས་དང་རྣམ་པ་ཀུན་ཏུ་རྟག་བརྟན་གྱི་བདེན་པར་
གྲུབ་དགོས། གཉིས་པ། དེས་ངེས་པར་དུ་བློ་བརྟན་འགྱུར་མེད་སྒོས་ཆོད་སེམས་འདི་མི་མང་ལ་
ཁྱབ་སྤེལ་གཏོང་དགོས། མདོར་ན། ཆོས་ལུགས་ལ་ངེས་པར་དུ་ཡོངས་ཁྱབ་ཀྱི་ཁྱད་ཆོས་དང་ཁྱབ་སྤེལ་གྱི་ཁྱད་ཆོས་གཉི་ག་འཛོམས་དགོས།
དབྱི་སི་ལན་ཆོས་ལུགས་དང་སངས་རྒྱས་ཆོས་ལུགས་ལྟ་བུ་ཡོངས་སུ་གྲགས་པའི་ཆོས་ལུགས་
ལ་དངོས་གནས་ཡོངས་ཁྱབ་ཀྱི་ཁྱད་ཆོས་དང་ཁྱབ་སྤེལ་གྱི་ཁྱད་ཆོས་གཉི་ག་འཛོམས་ཡོད་པས།
ང་ཚོས་དུས་རྒྱུན་དུ་ཆོས་ལུགས་བྱིངས་ལ་ཁྱད་ཆོས་དེ་གཉིས་འཛོམས་པར་འདོད་པའི་འཁྲུལ་བ་
བྱུང་། འོན་ཀྱང་དོན་དངོས་ཐོག་དེ་ལས་ལྡོག་སྟེ་གནའ་བོའི་ཆོས་ལུགས་ཕལ་ཆེ་བ་ལ “ས་ཁོངས་
ཀྱི་ཁྱད་ཆོས”དང “གཞན་འབུད་ཀྱི་ཁྱད་ཆོས”ལྡན་ཞིང༌།
དད་ལྡན་མང་ཚོགས་ཀྱིས་ས་གནས་དེ་གའི་ལྷ་ཁོ་ནར་སྐྱབས་སུ་འགྲོ་བ་དང་། རང་གི་ཆོས་ལུགས་
མི་གཞན་ལ་སྤེལ་བའི་འདུན་པ་ཡང་མེད། ང་ཚོས་ཤེས་གསལ་ལྟར་ན་སྤྱི་ལོའི་སྔོན་གྱི1000 ལོའི་
བར་སྐབས་སུ། ད་གཟོད་ཡོངས་ཁྱབ་ཀྱི་ཁྱད་ཆོས་དང་ཁྱབ་སྤེལ་གྱི་ཁྱད་ཆོས་འཛོམས་པའི་ཆོས་
ལུགས་བྱུང་བ་དང༌། དེ་ནི་ལོ་རྒྱུས་ཐོག་གི་གསར་བརྗེ་འགངས་ཆེན་ཞིག་ཡིན་པས་མིའི་རིགས་
གོང་བུ་གཅིག་གྱུར་ཡོང་བར་བྱས་རྗེས་ཆེན་པོ་བཞག་པ་ནི། བཙན་རྒྱལ་དང་དངུལ་ལོར་ལས་
དམན་པ་མ་ཡིན་ཞེས་བཤད་ཆོག་གོ །
སྨྲ་བ་བཅད་པའི་ལུ་གུ།
སྔོན་ཆད་ལྷ་ཀུན་ཁྱབ་སྨྲ་བ་དད་མོས་ཀྱི་མ་ལག་གཙོ་བོར་གྱུར་པའི་སྐབས་སུ། མིའི་རིགས་
ཀྱི་ཚད་གཞི་དང་རིན་ཐང་ལྟ་བས་རང་ཉིད་ཁོ་ན་བསམ་པ་མ་ཡིན་པར། ད་དུང་སྲོག་ཆགས་
དང་རྩི་ཤིང་། གདོན་འདྲེ། རྣམ་ཤེས་སོགས་ཀྱི་བསམ་ཚུལ་དང་ཁེ་ཕན་ལའང་ངེས་པར་དུ་བསམ་
གཞིགས་བྱས་ཡོད་དེ། དཔེར་ན། ཆུ་བོ་གང་གཱའི་འབབ་རྒྱུད་ཀྱི་འཚོལ་སྡུད་ཚོ་པ་ཞིག་གིས་ཕལ་
ཆེར་ཤིང་ཏོག་གི་ལྗོན་པ་ཆེན་པོ་ཞིག་གང་དགར་གཅོད་མི་ཕོད། དེ་འདྲའི་སྦྱོར་བ་ལག་ཏུ་བསྟར་
ཚེ་ཤིང་ལྷས་འཁོན་ལན་སློག་པར་སྐྲག་པ་དང་འདྲ། འོན་ཀྱང་རྒྱ་གར་ཆུ་བོའི་འབབ་རྒྱུད་དུ་
འཚོལ་སྡུད་ཚོ་པ་གཞན་ཞིག་གིས་རྔ་མ་དཀར་པོ་ཡིན་པའི་ཝ་མི་རྔོན། གང་ལགས་ཤེ་ན། སྔོན་
ཆད་ཝ་མོ་རྔ་མ་དཀར་པོ་ཅན་ཞིག་གིས་ཚོ་དཔོན་མེ་རྡོ་ཡོད་སར་ཁྲིད་པ་རེད།
འདི་དང་འདི་ལྟ་བུའི་ཆོས་ལུགས་ཀྱིས་རྟག་པར་ས་གནས་ཁོ་ནར་བསམ་བློ་གཏོང་ཞིང་།
ས་གནས་དེ་གའི་གོ་གནས་དང་གནམ་གཤིས། སྣང་ཚུལ་བཅས་དམིགས་སུ་འཛིན། གང་ལྟར་
འཚོལ་སྡུད་ཚོ་པ་གང་མང་ཞིག་གི་མི་ཚེ་གང་པོའི་འགྲོ་འོང་བྱེད་སའི་ཁྱབ་ཁོངས་སྤྱི་ལེ་གྲུ་བཞི་
མ1000ཙམ་ལས་བརྒལ་མི་སྲིད། འཚོ་གནས་ཀྱི་ཆེད་དུ་ངེས་གཏན་བྱས་པའི་ལུང་པ་ཞིག་ཏུ་འཚོ་
སྡོད་བྱས་པའི་སྡོད་དམངས་ལ་མཚོན་ན། ལུང་པ་དེའི་ནང་གི་མིའི་རིགས་ལས་འདས་པའི་སྒྲིག་
ལམ་ལ་རྒྱུས་ལོན་བྱེད་རྒྱུ་དང་། དེར་བསྟུན་རང་གི་བྱ་སྤྱོད་ལེགས་སྒྲིག་བྱས་ཚེ། རང་ཤུགས་སུ་
རྒྱང་རིང་གི་རི་ཁུག་ན་འཚོ་སྡོད་བྱས་པའི་སྡོད་དམངས་ལ་གཅིག་མཚུངས་ཀྱི་སྒྲིག་སྲོལ་འདི་འདྲ་
བརྩི་སྲུང་བྱེད་དུ་འཇུག་པའི་དགོས་པ་མེད་པས། ཧིན་རྡུ་ཆུ་བོའི་འབབ་རྒྱུད་ཀྱི་ཚོ་པས་ཆུ་བོ་གང་
གཱའི་འབབ་རྒྱུད་ཀྱི་ཚོ་པར་ཆོས་སྤེལ་མཁན་མངགས་ཏེ་ཝ་རྔ་མ་དཀར་པོ་ཅན་གསོད་པར་གཏན་ནས་སྐུལ་མི་སྲིད་དོ། །
ཞིང་ལས་གསར་བརྗེ་བྱུང་བ་དང་བསྟུན་ནས་ཆོས་ལུགས་གསར་བརྗེ་བྱུང༌། རྔོན་པས་རྩི་
ཤིང་འཚོལ་སྡུད་དང་སྲོག་ཆགས་རྔོན་རྒྱག་བྱས་ཀྱང༌། རྩི་ཤིང་སྲོག་ཆགས་ཀྱང་མིའི་རིགས་དང་
འདྲ་མཉམ་ཡིན་པའི་གོ་བབ་ཡོད་པར་ངོས་འཛིན་བྱེད། མིའི་རིགས་ཀྱིས་ལུག་བཤའ་བ་ནི་ལུག་
དེ་མིའི་རིགས་ལས་དམན་པ་མ་ཡིན་ཏེ། དེ་ཡང་སྟག་གིས་མིའི་རིགས་བསད་པ་ནི་མིའི་རིགས་
ལས་དམན་པ་མ་ཡིན་པ་དང་འདྲ་བས། འགྲོ་བ་མ་ལུས་པས་ཕན་ཚུན་ལ་ཐད་ཀར་འབྲེལ་
འདྲིས་བྱེད་པ་བརྒྱུད་ཐུན་མོང་འཚོ་སའི་ཁོར་ཡུག་འདིའི་སྒྲིག་ལམ་སྣ་ཚོགས་ལ་གྲོས་མོལ་བྱེད་
ཀྱིན་ཡོད། ལྟོས་བཅས་ཀྱིས་ཞིང་པར་ཞིང་རའི་ནང་གི་སྒོ་ཕྱུགས་དང་ལོ་ཏོག་གི་ལས་དབང་ལ་ཁ་
ལོ་བསྒྱུར་བའི་དབང་ཆ་ཡོད་པས། དམན་སར་བཟུང་ནས་རང་ཉིད་ཀྱི་རྒྱུ་ནོར་ལ་གྲོས་མོལ་བྱེད་
ག་ལ་སྲིད། དེར་བརྟེན་ཞིང་ལས་གསར་བརྗེའི་སྐབས་ཐོག་གི་ཆོས་ལུགས་ཀྱི་དོན་སྙིང་ནི་མིའི་
རིགས་དང་འདྲ་མཉམ་ཡིན་པའི་སྲོག་ཆགས་དང་རྩི་ཤིང་མཐའ་དག་མིའི་རིགས་ཁོ་ནར་དབང་བར་བྱས་པའོ། །
ཡིན་ནའང་འདི་ནས་ཡང་བསྐྱར་དཀའ་གནད་ཅིག་ལ་འཕྲད་པ་ནི། ཞིང་པས་རང་གི་ལུག་
ལ་རྦད་དེ་ཁ་ལོ་བསྒྱུར་བའི་དབང་ཆ་ཞིག་ཡོད་ན་འདོད་ཀྱང༌། ཁོ་ཚོས་དེ་དག་ལ་ཁ་ལོ་བསྒྱུར་
བའི་ནུས་པ་ཧ་ཅང་ཞན་པ་རྟོགས་ཡོད། ཁོ་ཚོས་ལུག་ཐམས་ཅད་ལྷས་རའི་ནང་དུ་བཅུག་ནས་
ཁྲོམ་གྱི་བྱ་བཅད་རྗེས་ད་དུང་བཙན་ཐབས་ཀྱིས་མ་མོར་རྒྱུད་པ་སྤེལ་དུ་འཇུག་པར་འདོད་ཆོག་
ཀྱང༌། དེས་མ་མོར་ལུ་གུ་སྦྲུམ་མིན་དང་བདེ་ཐང་ཡིན་པའི་ལུ་གུ་བཙའ་མིན་ཁག་ཐེག་ག་ལ་ནུས།
དེ་བཞིན་དུ་འགོས་མཆེད་རང་བཞིན་གྱི་ཕྱུགས་ནད་འབྱུང་བ་ཡང་འགོག་མི་ནུས། དེས་ན་དོན་
དམ་པར་ག་འདྲ་བྱས་ན་ད་གཟོད་ལུག་ཁྱུ་འཕེལ་བར་ཁག་ཐེག་བྱེད་ཐུབ་བམ།
“ལྷ” ཞེས་པའི་ཐ་སྙད་འདིའི་འབྱུང་ཁུངས་གླེང་ཚེ། གཞུང་ལུགས་གཙོ་བོ་ཞིག་གི་འདོད་ཚུལ་
ལྟར་ན། ལྷ་འགངས་ཆེ་བའི་རྒྱུ་མཚན་གཙོ་བོ་ནི་ཁོ་ཚོས་གོང་གི་གནད་དོན་དེ་རིགས་ཐག་གཅོད་ཐུབ་
པའི་རྐྱེན་གྱིས་རེད། མིའི་རིགས་ཀྱིས་སྐྱེ་དངོས་དང་སྲོག་ཆགས་ལ་ཐད་ཀར་འབྲེལ་བ་བྱེད་མི་ཐུབ་པ་
ཤེས་པ་ནས་བཟུང་སྟེ། ཕྲུ་གུ་སྐྱེ་བར་བདག་སྐྱོང་བྱེད་པའི་ལྷ་དང་གནམ་གཤིས་ལ་བདག་སྐྱོང་བྱེད་
པའི་ལྷ། གསོ་བྱེད་སྨན་ལ་བདག་སྐྱོང་བྱེད་པའི་ལྷ་ལ་སོགས་པའི་ལྷའི་ཐ་སྙད་མང་པོ་ལྷགས་ཏེ། མིའི་
རིགས་ཀྱི་ཚབ་བགྱིས་ནས་སྨྲ་བ་བཅད་པའི་རྩི་ཤིང་སྲོག་ཆགས་ལ་གྲོས་མོལ་གོ་བསྡུར་བྱེད་ཀྱིན་ཡོད།
གནའ་རབས་ཀྱི་ལྷ་སྒྲུང་མང་ཤས་ཤིག་དོན་ལ་བཅའ་ཁྲིམས་གན་འཛིན་ཡིན་ལ། མིའི་རིགས་ཀྱིས་
སྐལ་པའི་བར་དུ་ལྷ་ག་གེ་མོ་ཞིག་ལ་སྐྱབས་སུ་འགྲོ་བར་ཁས་བླངས་ཏེ། རྩི་ཤིང་སྲོག་ཆགས་གཞན་
ལ་ཁ་ལོ་སྒྱུར་བའི་དབང་ཆར་བརྗེས། དཔེར་ན། 《དམ་པའི་གསུང་རབ》ཀྱི “འཇིག་རྟེན་བྱེད་
པོ” ཞེས་པའི་ལེའུ་དང་པོ་ནི་དམིགས་བསལ་གྱི་དཔེ་མཚོན་ཞིག་རེད། ཞིང་ལས་གསར་བརྗེ་ནས་ལོ་
ངོ་སྟོང་ཕྲག་འགའ་ཡི་རྗེས་སུ་ཆོས་ལུགས་ཀྱི་གུས་སྲོལ་ནི་གཙོ་བོ་མིའི་རིགས་ཀྱིས་ལུ་གུ་དང་ཆང་རག
ཞིམ་མངར་ཅན་གྱི་ཟས་བཅས་བློས་བཏང་ནས་ལྷ་ལ་རྔན་པར་ཕུལ་ཏེ། འབྲུ་མཛོད་འབྲུ་ཡིས་གང་བ་
དང་ར་བར་ཕྱུགས་ཀྱིས་ཁེངས་པར་མགོན་སྐྱབས་ཞུ་བཞིན་ཡོད།
ཆེས་ཐོག་མར་ཞིང་ལས་གསར་བརྗེ་ཡིས་ལྷ་ཀུན་ཁྱབ་སྨྲ་བའི་མ་ལག་གི་ཁོངས་མི་
དག( རྡོ་ལྷ་དང་ཆུ་ལྷ། རྣམ་ཤེས་དང་གདོན་འདྲེ་ལྟ་བུ། )ལ་ཤན་ཅི་ཡང་ཐེབས་མེད་ཀྱང་། རིམ་
གྱིས་མིའི་རིགས་ཀྱི་ཨ་གསར་ཚ་པོའི་དབང་གིས་ལྷ་འདི་དག་གི་ཉམས་དམའ་བར་གྱུར། གནའ་
དུས་སུ་མིའི་རིགས་ཀྱི་མི་ཚེ་གཅིག་གི་འགུལ་སྐྱོད་བྱེད་སའི་ཁྱབ་ཁོངས་ལ་ཕལ་ཆེར་སྤྱི་ལེ་གྲུ་བཞི་
མ་བརྒྱ་ཕྲག་དུ་མ་ལས་བརྒལ་མི་སྲིད་པས། དགོས་མཁོ་མང་ཤས་ཤིག་ས་གནས་ཀྱི་ལྷ་ཁོ་ནས
ཀྱང་ཐག་གཅོད་བྱེད་ཐུབ། འོན་ཀྱང་ཕྱིས་སུ་རྒྱལ་ཁབ་དང་ཉོ་ཚོང་དྲ་རྒྱའི་གཞི་ཁྱོན་རྒྱ་ཆེར་ཕྱིན་
པ་དང་བསྟུན་ནས་ས་གནས་ཀྱི་ལྷ་ཁོ་ནས་སྒྲུབ་ཐབས་བྲལ་བས། མིའི་རིགས་ལ་མཁོ་བའི་ལྷ་ནི
རྒྱལ་ཁབ་དང་ཉོ་ཚོང་དྲ་རྒྱ་སྤྱི་ལ་མགོན་སྐྱབས་ནུས་པའི་ལྷ་ཞིག་ཡིན་ནོ།
འདོད་པ་འདི་དག་སྐོང་ཕྱིར་ལྷ་མང་ཆོས་ལུགས་ལ་སྐྱབས་སུ་འགྲོ་བ་བྱུང༌།
(polytheistic ནི་གྷི་རིག་གི་སྐད་དེ། poly=མང་པོའི་དོན། theos=ལྷའི་དོན་ནོ། །)ཆོས་ལུགས་
འདི་དག་གིས་འཇིག་རྟེན་འདི་ནི་ཟིལ་ཤུགས་ཆེ་བའི་ལྷ་ཚོགས་ཤིག་གིས་ཁ་ལོ་བསྒྱུར་ཅིང་། ལྷ་ལ་
ལས་ཕྲུ་གུ་སྐྱེ་བར་བདག་སྐྱོང་བྱེད་པ་དང་ལ་ལས་ཆར་ཆུ་ལ་བདག་སྐྱོང་བྱེད་པ། ལ་ལས་གཡུལ་
འཁྲུག་ལ་བདག་སྐྱོང་བྱེད་ཅིང༌། མིའི་རིགས་ཀྱིས་ལྷ་འདི་དག་ལ་གསོལ་འདེབས་དང་སྐྱབས་སུ་
སོང་ནས་ལྷ་ལ་རྔན་པ་དང་ཚེ་སྲོག་བློས་བཏང་ན་མིའི་རིགས་ལ་བདེ་ཐང་དང་ཆར་ཆུ། རྒྱལ་ཁ་གནང་སྦྱིན་བྱེད་པར་སྨྲ།
ལྷ་མང་ཆོས་ལུགས་བྱུང་རྗེས་ལྷ་ཀུན་ཁྱབ་སྨྲ་བ་གཏན་ནས་མེད་པར་གྱུར་པའང་མ་ཡིན་ཏེ།
ལྷ་མང་ཆོས་ལུགས་ཕལ་ཆེ་བའི་ཁྲོད་སྔར་བཞིན་གདོན་འདྲེ་དང་རྣམ་ཤེས། རྡོ་ལྷ། ཆུ་ལྷ། ཤིང་ལྷ་
སོགས་ཡོད་ཅིང༌། ཡིན་ཡང་ལྷ་འདི་དག་ལྷ་གཙོ་བོ་རྣམས་ཀྱི་དོ་ཟླར་རྩ་བ་ཉིད་ནས་ཡོང་མི་སྲིད།
འོན་ཀྱང་སྤྱིར་བཏང་གི་ཐ་མལ་བའི་དགོས་མཁོའི་ཐད་ནས་བཤད་ན་དེ་དག་གིས་སྤྱོད་གོ་ཆོད་
པ་དང་། རྒྱལ་པོ་ཞིག་གིས་ཕོ་བྲང་ནས་ལུག་བཅུ་ཕྲག་ཙམ་ལྷ་ལ་ཕུལ་ཏེ་ཀླ་ཀློའི་རིགས་ལས་རྣམ་
པར་རྒྱལ་བའི་སྐྱབས་འཇུག་ཞུས་པས་རྒྱལ་ཁ་བླངས། འོན་ཀྱང་དུས་མཚུངས་སུ་ཞིང་པ་ཞིག་གིས་
རང་གི་ཁང་མིག་ནང་དུ་ཞག་སྒྲོན་ཞིག་བསྒྲོན་ཏེ་ཤིང་ལྷ་ཆེ་གེ་མོར་རང་གི་བུའི་ནད་དྲག་པར་གསོལ་བ་འདེབས་པ་བཞིན་ནོ། །
ཡིན་ནའང་ལྷ་ཆེན་བྱུང་བའི་རྗེས་སུ། ཤུགས་རྐྱེན་ཐེབས་ཚད་ཆེས་ཆེ་བ་ནི་ལུ་གུ་དང་གདོན་
འདྲེ་མ་ཡིན་པར་ཤེས་མིའི་གོ་གནས་རེད། ལྷ་ཀུན་ཁྱབ་སྨྲ་བ་ལ་མཚོན་ན་མིའི་རིགས་ནི་སའི་གོ་
ལའི་སྟེང་གི་སྐྱེ་དངོས་མང་པོའི་ཁྲོད་ཀྱི་རིགས་ཤིག་ལས་མ་འདས་ཤིང་། ལྷ་མང་ཆོས་ལུགས་ལ་
དད་མོས་བྱེད་མཁན་ཞིག་ལ་མཚོན་ན་འཛམ་གླིང་ཧྲིལ་པོས་ལྷ་མིའི་བར་གྱི་འབྲེལ་བ་མཚོན་པ་
དང༌། མིའི་རིགས་ཀྱི་གསོལ་འདེབས་དང་མཆོད་འབུལ། དགེ་སྡིག་ལེགས་ཉེས་ཀྱིས་སྐྱེ་ཁམས་མ་
ལག་ཡོངས་ཀྱི་ལས་དབང་ལ་ཁ་ལོ་བསྒྱུར་ནུས་པས། ཤེས་མི་བླུན་པོ་འགས་ལྷའི་ཐུགས་དཀྲོགས་
པའི་དབང་གིས་ཆུ་ལོག་ཆེན་པོ་འབྱུང་བར་བྱས་ཏེ། གྲོག་མ་དང་ཆ་ག་པ། རུས་སྦལ། གཙོད། ཤྭ་
བ་སྐེ་རིང་དང་གླང་ཆེན་སོགས་སྲོག་ཆགས་དུང་ཕྱུར་མང་པོ་རྩ་མེད་དུ་གཏོང་སྲིད། དེའི་ཕྱིར་
ལྷ་མང་ཆོས་ལུགས་ཀྱིས་ལྷའི་གོ་གནས་མཐོ་རུ་བཏེགས་པར་མ་ཟད་མིའི་གོ་གནས་ཀྱང་མཐོ་རུ་
བཏེགས་ཡོད། གདོད་མའི་ལྷ་ཀུན་ཁྱབ་སྨྲ་བའི་ལྷ་ཚོགས་ལ་མཚོན་ན་ལ་ལ་སྟབས་མ་ལེགས་པར་
གོ་གནས་མེད་པར་གྱུར་ཏེ། ལྷ་དང་མི་ཡི་འབྲེལ་བའི་ཟློས་གར་ཆེན་མོ་འདིའི་སྐབས་འཕྲལ་གྱི་
འཁྲབ་སྟོན་པར་གྱུར་ཅིང་། ཐ་ན་སྨྲ་བ་མེད་པའི་མཛེས་སྤུད་ཀྱི་རྒྱན་སྤྲས་སུ་གྱུར་ཏོ། །
ཞེན་རྟེན་ལ་དད་པའི་དགེ་མཚན།
ལྷ་གཅིག་ཆོས་ལུགས་ཀྱིས་ལོ་ངོ་ཉིས་སྟོང་ལྷག་གི་རིང་ལ་བློ་ཁ་བསྒྱུར་བས། ནུབ་གླིང་པ་
ཕལ་ཆེ་བས་ལྷ་གཅིག་ཆོས་ལུགས་ནི་རྨོངས་པ་བྱིས་བློ་འབའ་ཞིག་ཡིན་པར་སྨྲ། འོན་ཀྱང་དེ་ནི་
དྲང་གཞག་མིན་པའི་ཕྱོགས་ལྷུང་གི་འདོད་ཚུལ་ཞིག་ལས་མ་འདས། དེས་ན་ལྷ་མང་ཆོས་ལུགས་
ཀྱི་རྩ་བའི་གཏན་ཚིགས་ལ་ངེས་ཤེས་འདྲོངས་འདོད་ན། ཐོག་མར་ངེས་པར་དུ་དུས་གཅིག་ལ་ལྷ་
དུ་མར་དད་མོས་བྱེད་པའི་བསམ་བློའི་སྲོག་ཤིང་འདི་རྟོགས་དགོས་སོ། །
ལྷ་མང་ཆོས་ལུགས་ཀྱིས་འཇིག་རྟེན་དུ་ཆིག་རྐྱང་ཅན་གྱི་དབང་ཆ་དང་ཁྲིམས་སྲོལ་ཞིག་
ཡོད་པར་ངོས་འཛིན་གྱིན་མེད་ཀྱང༌། ལྷ་མང་སྨྲ་བ་དང་རྣམ་ཤེས་སྨྲ་བའི་ཆོས་ལུགས་ཕལ་མོ་
ཆེ་ཡིས་ལྷ་དང་འདྲེ། བྱིན་གྱིས་བརླབས་པའི་བྲག་རྡོ་སོ་སོ་ཐམས་ཅད་ལ་བླ་ན་མེད་པའི་ནུས་
མཐུ་ཞིག་ཡོད་པར་འདོད། གནའ་བོའི་གྷི་རིག་གི་ལྷ་མང་ཆོས་ལུགས་ཀྱི་ལྷ་སྒྲུང་ཁྲོད་ཀྱི་གནམ་
བདག་ཀྲོའུ་སི་དང་གནམ་བདག་གི་བཙུན་མོ་ཧོ་ལ། ཉི་ལྷ་ཨ་པོ་ལའོ་སོགས་ལྷ་ཚོགས་
ཀུན་ལ་ཟིལ་ཤུགས་འཛད་མཐའ་མེད་ནའང་། ཁོ་ཚོ་སྔར་བཞིན་ག་ས་གར་ཡོད་ཀྱི་ལས་དབང་
ལྷ་མོའི་ཆབ་འོག་ཏུ་ཡོད། དེ་བཞིན་དུ་ཡོ་རོབ་བྱང་མའི་ལྷ་ཚོགས་རྣམས་ཀྱང་
ལས་དབང་གི་བཀོད་སྒྲིག་ལས་གཡོལ་མ་ནུས་པར་མཐར “ལྷ་ཚོགས་ཀྱི་ས་སྲོད”
ཅེས་པའི་བྱུར་ཆག་ཁྲོད་འཇིག་པ་རེད། ཨ་ཧྥེ་རི་ཁ་ནུབ་མའི་ཡུའེ་ལུའུ་པ་
ཡི་ལྷ་མང་ཆོས་ལུགས་ཀྱི་དད་མོས་ཁྲོད། ལྷ་ཡོད་དོ་ཅོག་མཆོག་གྱུར་གྱི་ལྷ་
ཞིག་ལས་བྱུང་ཞིང་གང་དེའི་ཆབ་འབངས་སུ་གྱུར་པར་བཤད། རྒྱ་གར་གྱི་ཆོས་ལུགས་ནི་ལྷ་
མང་ཆོས་ལུགས་ཀྱི་ཁོངས་སུ་གཏོགས་མོད། འོན་ཀྱང་དེ་ནི “ཨ་ཐེ་མན” (ཡང
ན “ཚངས་པ” ཞེས་ཀྱང་འབོད) ཞེས་པའི་རྩ་དོན་གཅིག་རྐྱང་ཅན་གྱི་ལྷ་གཅིག་གིས་ལྷ་བྱིངས་
དང་མིའི་རིགས། སྐྱེ་དངོས་སོགས་སྣོད་བཅུད་ཀྱི་འཇིག་རྟེན་ཐམས་ཅད་ཚངས་པས་བྱས་པར་
འདོད། “ཨ་ཐེ་མན” ཞེས་པ་ནི་འཇིག་རྟེན་ཁམས་དང་གང་ཟག་རེ་རེ། ཡང་ན་སྣང་ཚུལ་རེ་
རེའི་རྟག་པའི་ངོ་བོའམ་རྣམ་ཤེས་ལ་གོའོ། །
ལྷ་མང་སྨྲ་བ་དང་ལྷ་གཅིག་སྨྲ་བ་གཉིས་ཀྱི་ལྟ་བ་མི་འདྲ་བའི་གནད་དམ་པ་ནི། ལྷ་མང་སྨྲ་
བས་འཛམ་གླིང་ལ་ཁ་ལོ་བསྒྱུར་བའི་བླ་མེད་ཀྱི་ལྷ་དེར་སྒེར་སེམས་དང་ཕྱོགས་རིས་བྲལ་པས།
མིའི་རིགས་འཇིག་རྟེན་གྱི་འདོད་བློ་དང་སེམས་ཁྲལ། ཡིད་མུག་བཅས་ལ་དོ་སྣང་སྤུ་ཙམ་ཡང་མི་
བྱེད། དེར་བརྟེན་བླ་ན་མཐོ་བའི་དབང་ཆ་མངའ་བའི་ལྷ་དེར་དམག་འཁྲུག་ལ་རྒྱལ་ཁ་ཐོབ་པ་
དང་བདེ་ཐང་ཡོང་བ། ཆར་ཆུ་དུས་སུ་འབབ་པར་དངོས་གྲུབ་སློང་བ་ནི་རྩ་བ་ནས་དོན་སྙིང་མེད་
པའི་ལས་འབའ་ཞིག་ཏུ་འཁུམས་ཆོག་སྟེ། རྒྱུ་མཚན་ནི་ཁོང་ཉིད་ཐམས་ཅད་མཁྱེན་པ་ཞིག་ཡིན་
པའི་ངོས་ཐད་ནས་བལྟས་ན། རྒྱལ་ཁབ་ག་གེ་མོའི་དམག་འཁྲུག་གི་རྒྱལ་ཕམ་དང་གྲོང་ཁྱེར་ག་
གེ་མོ་ཞིག་གི་དར་རྒུད། ཡང་ན་མི་ཆེ་གེ་མོ་ཞིག་གི་སྐྱེ་རྒ་ན་འཆི་ཡིས་རྩ་བའི་ཆ་ནས་གང་ལའང་
འགྱུར་བ་གཏོང་མི་ནུས། དེའི་ཕྱིར་གྷི་རིག་གི་མི་རྣམས་ཀྱིས་མཆོད་རྫས་ཆུད་ཟོས་སུ་བཏང་ནས་
ལས་དབང་ལྷ་མོར་མཆོད་འབུལ་བྱེད་མི་སྲིད་ལ། རྒྱ་གར་པ་རྣམས་ཀྱིས་ཀྱང་གདོད་ནས་ལྷ་ཁང་
བཞེངས་ཏེ་ཨ་ཐེ་མན་ལ་མཆོད་བཀུར་བྱས་མྱོང་མེད་དོ། །
འཇིག་རྟེན་འདིར་ཆེས་བླ་ན་མཐོ་བའི་དབང་ཆ་འདིའི་ཉེ་སར་བཅར་དགོས་ན། ཞེན་ཆགས་
ཡོད་ཚད་བློས་བཏང་སྟེ་སྐྱིད་སྡུག་གང་ཡིན་དང་དུ་ལེན་པ་དང་། སྣང་དོགས་གང་ཡང་མེད་པར་
ཕམ་ཁ་དང་དབུལ་ཕོངས། ན་བ་དང་འཆི་བ་ལ་གདོང་གཏོད་དགོས། དེ་བས་རྒྱ་གར་ཆོས་ལུགས་
ཁྲོད་དུ “དཀའ་ཐུབ་ཅན” ཞེས་པ་དག་གིས་རང་གི་ཚེ་སྲོག་བློས་བཏང་སྟེ། ཨ་ཐེ་
མན་དང་ངོ་བོ་གཅིག་ཏུ་འདུས་ཏེ “ཚངས་པ་དང་བདག་གཅིག་འདྲ” ཡོང་བར་རེ་སྙེགས་བྱེད་
ཀྱིན་ཡོད། དཀའ་ཐུབ་ཅན་ཚོས་ཨ་ཐེ་མན་གྱི་ལྟ་བས་འཇིག་རྟེན་འདིར་གཟིགས་ཏེ་རྟག་པའི་ངོས་
ཐད་ནས་བརྗོད་ན་འཇིག་རྟེན་པའི་འདོད་ཡོན་དང་ཞེད་སྣང་མཐའ་དག་རྨི་ལམ་དང་ཆུ་ཡི་ཝུ་བ་ལྟ་བུར་མཐོང་།
ཡིན་ནའང་རྒྱ་གར་ཆོས་ལུགས་ལ་དད་མོས་བྱེད་མཁན་ཕལ་ཆེ་བ་དཀའ་ཐུབ་ཅན་མིན་
པར། འཇིག་རྟེན་ཆོས་བརྒྱད་ཀྱི་འོབས་སུ་ཚུད་པའི་མི་ཕལ་པ་ཡིན་པས། འདི་ལ་ནི་ཨ་ཐེ་མན་
གྱིས་མགོན་སྐྱབས་གང་ཡང་བྱེད་མི་ནུས། དེའི་ཕྱིར་གནད་དོན་འདིའི་རིགས་ལ་རྒྱ་གར་ཆོས་
ལུགས་ལ་དད་མོས་བྱེད་མཁན་ཚོས་ཆེད་དུ་ཁྱབ་ཁོངས་ཤིག་ལ་བདག་སྐྱོང་བྱེད་པའི་ལྷ་ཞིག་
འཚོལ་རྒྱུ་ལས་འོས་མེད། ལྷ་འདི་དག་གིས་ཁྱབ་ཁོངས་ཆེ་གེ་མོར་དངོས་གྲུབ་འཇོ་ཐུབ་པ་ཙམ་
ལས་གང་ཡང་མི་ནུས་ཏེ། དགེ་བའི་བསོད་ནམས་ལ་བདག་སྐྱོང་བྱེད་པའི་ཚོགས་བདག་གླང་སྣ་
དང་ནོར་ལྷ་ཤེས་རབ་ཀྱི་ལྷ་ལ་སོགས་ལ་དགའ་ཕྱོགས་དང་
ཕྱོགས་རིས་ཡོད་པས་རེད། ཡིན་ནའང་ལྷ་འདི་དག་ཀུན་ལ་སྒེར་སེམས་དང་ཕྱོགས་རིས་ཡོད་པ་
དང༌། དེ་ལྟར་བྱས་ཚེ་མིའི་རིགས་ཀྱིས་ལྷ་འདི་དག་དང་ཉོ་ཚོང་ནང་བཞིན་གོང་གཅོག་ཆོག ལྷ་
ལ་བརྟེན་ན་གཡུལ་ལས་རྣམ་པར་རྒྱལ་བ་དང་བསྙུན་གཞི་དྲག་སྐྱེད་བྱུང་ཐུབ། འདི་ལྟ་བུའི་གོ་
གནས་དམན་པའི་ལྷའི་རིགས་བགྲང་ལས་འདས་ཤིང༌། གལ་སྲིད་ཀུན་མཁྱེན་ཅིང་ནུས་པ། གོ་
གནས་ཆེས་མཐོ་བའི་མཆོག་གྱུར་གྱི་ལྷ་དེ་ནས་བཟུང་མར་དབྱེ་ཚེ། ལྷ་མང་པོ་དབྱེ་ཡོང་བ་རྟོགས་
ཐུབ་ཅིང་ལྷ་མང་གི་མ་ལག་དུས་དེ་ནས་བཟུང་བྱུང་བ་རེད།
ལྷ་མང་ཆོས་ལུགས་ཀྱི་མཚན་ཉིད་ཕྱི་ལ་ཕྱོགས་ནས་དཔྱད་པ་བཏང་ན། མཐའ་མཇུག་
གི་འབྲས་བུ་ནི་ཆོས་ལུགས་ཀྱི་ཤན་ཤུགས་ཟབ་མོ་ཐེབས་པའི་དཀྱེལ་ཡངས་ལ་རག་ལས་ཤིང༌།
ཕྱོགས་གཅིག་ནས་ལྷ་མང་སྨྲ་བར་དད་མོས་བྱེད་མཁན་ཚོས་བླ་ན་མེད་པ་དང་རིས་སུ་མ་ཆད་
པའི་ལྷ་ཞིག་ཡོད་པར་ཡིད་ཆེས་ཤིང་། ཡང་ཕྱོགས་གཞན་ཞིག་ནས་ལྷ་མང་སྨྲ་བ་རྣམས་ཀྱིས་ཀྱང་
ཁྱབ་ཁོངས་སོ་སོར་བདག་སྐྱོང་བྱེད་པའི་ཕྱོགས་ལྷུང་ཅན་གྱི་ལྷ་ཞིག་ཡོད་པར་ཁས་འཆེ་བས། ལྷ་
ཆེ་གེ་མོར་སྐྱབས་སུ་སོང་བའི་མི་ཞིག་ལ་མཚོན་ན། ལྷ་གཞན་པ་ཡོད་པར་ཡིད་ཆེས་སླ་ཞིང་དེ་
དག་ལའང་མཐུ་སྟོབས་མངའ་བར་ཡིད་ཆེས་སྲིད། ལྷ་མང་སྨྲ་བ་ངོ་བོའི་སྟེང་ནས་བློ་རྒྱ་ཡངས་
པས་ཕྱི་རོལ་པ་རྣམས་ལ་འཚེ་བ་བྱས་པ་ཤིན་ཏུ་དཀོན།
ལྷ་མང་ཆོས་ལུགས་ཀྱིས་བཙན་རྒྱལ་ཆེན་པོ་གཞན་དག་ཆབ་འོག་ཏུ་བསྡུས་པའི་དབང་
དུ་བཏང་ཡང༌། ཆབ་འབངས་ཀྱི་དད་མོས་བཙན་ཤུགས་ཀྱིས་བསྒྱུར་དགོས་པའི་ཆ་རྐྱེན་གདོད་
ནས་བཏོན་མེད་དེ། ཨེ་ཅིབ་པ་དང་གནའ་བོའི་རོམ་གྱི་མི། ཨ་ཚི་ཐེ་ཁོའི་མི་སོགས་དང་འདྲ་བར།
ཀུན་གྱིས་ས་གནས་གཞན་དུ་ཆོས་སྤེལ་མཁན་མངགས་ཏེ་གཤིན་རྗེ་ཨོ་ཞི་ལི་སི་
དང་གནམ་བདག་ཀྲུའུ་པི་ཐི་ཡང་ན་ཉི་ལྷ་ཝེ་ཆི་ལའོ་པོ་ཆི་ཐི་ལི་
སོགས་ལ་དད་མོས་བྱེད་དགོས་པའི་འུད་སྒྲོག་བྱས་མྱོང་མེད་ལ། དཔུང་ཆེན་
བཏེགས་ཏེ་དྲག་ཤུགས་ཀྱིས་དྲག་གནོན་དེ་བས་ཀྱང་བྱས་མྱོང་མེད། འོན་ཀྱང་བཙན་རྒྱལ་སོ་སོར་
རང་གི་སྲུང་མ་དང་ཆོས་ལུགས་ཆོ་ག་ཡོད་ལ། དེ་དག་གིས་བཙན་རྒྱལ་ལ་སྲུང་སྐྱོང་དང་ཁྲིམས་
དང་མཐུན་པར་རྒྱུན་བསྲིངས་བྱེད་ཀྱིན་ཡོད་པས། བཙན་རྒྱལ་གྱི་འབངས་མི་རྣམས་ཀྱིས་ཀྱང་ལྷ་
དང་ཆོ་ག་འདི་དག་ལ་དད་མོས་བྱེད་དགོས་པ་ལས་རང་ས་གནས་ཀྱི་ལྷ་དང་ཆོས་ལུགས་ཆོ་ག་
འདོར་མི་དགོས། ཨ་ཚི་ཐེ་ཁོ་བཙན་རྒྱལ་ལ་ཆ་བཞག་ན། མངའ་འབངས་རྣམས་ཀྱིས་ཝེ་ཆི་ལའོ་
པོ་ཆི་ཐི་ལིའི་ལྷ་ཁང་ངེས་པར་དུ་བཞེངས་དགོས་ཀྱང༌། ལྷ་འདི་དག་ནི་ས་གནས་མི་དམངས་ཀྱི་
དད་མོས་བྱེད་སའི་ལྷ་ཁང་དང་མཉམ་དུ་གནས་ཡོད་པ་ལས་གཞན་ཚབ་རང་བྱེད་བྱས་པ་མིན།
དུས་སྐབས་མང་པོ་ཞིག་ལ་བཙན་རྒྱལ་གྱི་དབང་སྒྱུར་བ་ཚོས་ཀྱང་ས་གནས་ཆབ་འབངས་ཀྱི་ལྷ་
དང་ཆོ་ག་དང་ལེན་བྱེད་དེ། དཔེར་ན། གནའ་བོའི་རོམ་གྱི་མི་ལ་མཚོན་ན། ཡ་གླིང་ནས་བྱུང་བའི་
ལྷ་སའེ་པེར་དང་ཨེ་ཅིབ་ནས་བྱུང་བའི་ལྷ་ཡེ་སའེ་སི་གཉིས་ཁོ་ཚོའི་ལྷ་
ཚོགས་བཞུགས་སའི་ལྷ་ཁང་དུ་གདན་དྲངས་པ་བཞིན་ནོ། །
གནའ་བོའི་རོམ་རྣམས་ཀྱིས་དུས་ཡུན་རིང་པོར་དང་ལེན་བྱེད་མི་འདོད་པ་ནི། ལྷ་གཅིག་
ལ་སྐྱབས་སུ་འགྲོ་ཞིང་དམ་པའི་གསུང་ཁྱབ་སྤེལ་བྱེད་པའི་ཡེ་ཤུའི་ཆོས་ལུགས་ཁོ་ན་ཡིན། གནའ་
བོའི་རོམ་བཙན་རྒྱལ་གྱིས་ཡེ་ཤུའི་ཆོས་ལུགས་ལ་དད་མཁན་གྱི་དད་མོས་དང་ཆོས་ལུགས་ཆོ་ག་
འདོར་དགོས་པའི་ཆ་རྐྱེན་བཏོན་པ་མ་ཡིན་པར། བཙན་རྒྱལ་གྱི་སྲུང་མ་ལའང་དད་གུས་བྱེད་
དགོས་པའི་རེ་བ་བཏོན་ཞིང་། གོང་མ་ཡང་ལྷ་ཡི་རིགས་སུ་གཏོགས་པ་ཁས་ལེན་བྱེད་དགོས་པར་
བསྐུལ། གནད་འདི་ནི་ཆབ་སྲིད་ཐོག་ནས་བཙན་རྒྱལ་ལ་བློ་དཀར་མིན་མཚོན་པ་ཡིན་མོད། འོན་
ཀྱང་ཡེ་ཤུའི་ཆོས་ལུགས་པས་དང་ལེན་མ་བྱས་པར་མ་ཟད། འོས་མེད་འགྲིག་ཐབས་མེད་པར་
བཟོས། འདི་ནི་གནའ་བོའི་རོམ་གྱི་མིའི་ངོས་ནས་བཤད་ན། ཆབ་སྲིད་ལ་མགོ་རྟིང་སློག་པའི་བྱ་
སྤྱོད་ཅིག་ཡིན་པས་ངེས་པར་དུ་དྲག་གནོན་བྱེད་དགོས། འོན་ཀྱང་དྲག་གནོན་བྱས་ནའང་སྐབས་
མང་པོ་ཞིག་ནི་ཕྱི་ཚུལ་གྱི་རྣམ་པ་ཙམ་ཡིན་པ་དང་། ཡེ་ཤུའི་རྒྱ་གྲམ་སྟེང་དུ་འཛེར་མས་བཏགས་
པ་ནས་གནའ་བོའི་རོམ་གྱི་གོང་མ་ཅིན་ཧྲི་ཐན་ཏིང་གིས་ཡེ་ཤུའི་ཆོས་ལུགས་ལ་སྐྱབས་སུ་སོང་
བའི་བར་གྱི་ལོ་ངོ300ནང་དུ། རོམ་གོང་མས་ཡེ་ཤུའི་ཆོས་ལུགས་ལ་འཚེ་བ་ཆེན་པོ་ཐེངས་བཞིར་
མ་གཏོགས་བཏང་མེད། ཡིན་ནའང་ས་གནས་ཀྱི་དཔོན་རིགས་དང་སྤྱི་ཁྱབ་ལྟ་རྟོག་པས་ཀྱང་ཡེ་
ཤུའི་ཆོས་ལུགས་ལ་ངོ་རྒོལ་བྱེད་པའི་དྲག་ཤུགས་བྱ་སྤྱོད་ཁ་ཤས་སྤེལ་མྱོང་ཡོད།
དོན་དངོས་ལས་ར་སྤྲོད་བྱས་པར་གཞིགས་ཚེ། གནོད་འཚེ་ཕོག་མཁན་མ་ལུས་པར་བསྡོམས་
ཀྱང་དུས་རབས3གྱི་རིང་ལ་ལྷ་མང་སྨྲ་བའི་རོམ་བཙན་རྒྱལ་གྱིས་དམར་གསོད་བཏང་བའི་ཡེ་
ཤུའི་ཆོས་ལུགས་པའི་མི་གྲངས་སྟོང་ཕྲག་ཁ་ཤས་ལས་བརྒལ་མེད་པ་ར་སྤྲོད་བྱུང་ཡོད།“ དེ་དང་
བསྡུར་ན་ཕྱིས་ཀྱི་ལོ་ངོ1500ནང་དུ། ཡེ་ཤུའི་ཆོས་ལུགས་ནི་བྱམས་དང་སྙིང་རྗེ་ཡིས་ཕྱུག་པར་
གྲགས་ཀྱང་དད་མོས་ལ་འགྲེལ་སྟངས་ཐ་དད་དུ་གྱུར་པ་ཁོ་ནའི་དབང་གིས་གྲུབ་མཐའི་ནང་
དམེས་མི་ས་ཡ་དུ་མའི་ཚེ་སྲོག་འཕྲོག་པ་རེད།
དེའི་ནང་ཆེས་སྒྲིབ་པ་ཀུན་གསལ་དུ་གྱུར་པ་ནི་དུས་རབས16པ་ནས17པའི་ནང་ཡོ་རོབ་
གླིང་དུ་གནམ་བདག་ཆོས་ལུགས་དང་ཆོས་ལུགས་གསར་པའི་བར་དུ་བྱུང་བའི་གཡུལ་འཁྲུག་
དེ་རེད། མི་འདི་དག་ཐམས་ཅད་ཀྱིས་ཡེ་ཤུ་ལ་ཡིད་ཆེས་ཤིང་ཁོང་གིས་བཏོན་པའི་བྱམས་དང་
སྙིང་རྗེའི་གསུང་བརྩི་བཞིན་ཡོད་པ་དང་། “བྱམས་པ” ཡི་ངོ་བོ་འགྲེལ་སྟངས་ཁོ་ནའི་ཆེད་དུ་
མ་མཐུན་པར། ཆོས་དད་པ་གསར་པས་ཡེ་ཤུས་མི་རྣམས་སྐྱོབ་པའི་ཆེད་དུ་མིའི་གདོས་བཅས་
ཀྱི་ཕུང་བོར་འཕོས་ཏེ་རང་ཉིད་ཀྱི་ལུས་ལ་མནར་གཅོད་ཐེབས་སུ་བཅུག་ཅིང་། རྒྱ་གྲམ་སྟེང་དུ་
གཟེར་མས་བཏགས་པས། རང་ཉིད་ཀྱི་ཉེས་པ་མཐའ་དག་གཤགས་ཤིང་ཁོང་གི་སྐྱབས་སུ་ཚུད་པ་
རྣམས་ལ་དག་ཞིང་གི་སྒོ་གླེགས་ཡངས་པོར་ཕྱེ་ཡོད་པར་སྨྲ། གནམ་བདག་ཆོས་ལུགས་པ་རྣམས་
ཀྱིས་དད་གུས་བྱེད་དགོས་པ་སྨྲས་མེད་ཀྱང་། འདི་ཁོ་ནས་ད་དུང་མི་ཆོག་སྟེ། དག་ཞིང་ལ་འགྲོ་
དགོས་ན་དད་ལྡན་པས་ད་དུང་ངེས་པར་དུ་ཆོས་ཁང་དུ་སོང་ནས་བཀུར་བསྟི་བྱེད་པ་དང་དགེ་
བའི་ལས་བསགས་དགོས་པར་བསྙད་པ་ན། གནད་འདིར་ཆོས་ལུགས་གསར་པར་དད་མཁན་
དག་གིས་དང་དུ་ལེན་མ་ནུས་པར། འདི་ལྟར་བགྱིས་ན་ཉོ་ཚོང་གི་ངོ་བོ་ལྡན་པས་ལྷའི་བྱམས་སྙིང་
རྗེ་དང་གཟི་བརྗིད་ལ་རྡོག་རོལ་བཏང་བར་འདོད། གལ་སྲིད་དག་ཞིང་ལ་འཕོ་ཐུབ་མིན་གང་
ཟག་རེ་རེའི་དགེ་བའི་ལས་བསགས་པ་ལ་རག་ལས་ཤེ་ན། རང་གིས་རང་ལ་ཆེ་བརྗོད་བྱས་ཏེ་ཡེ་
ཤུ་རྒྱ་གྲམ་སྟེང་དུ་མྱངས་པའི་མནར་གཅོད་དང་ལྷས་མིའི་རིགས་ལ་བཅངས་པའི་བྱམས་སྙིང་རྗེ་
མ་འདང་བའི་བརྡ་བཏང་བ་མ་རེད་དམ།
ལྷའི་རིག་པའི་རྩོད་གླེང་དེ་དག་རིམ་གྱིས་ཇེ་སྡུག་ནས་ཇེ་སྡུག་ཏུ་གྱུར། མཐར་དུས་
རབས16པ་དང17པའི་སྐབས་སུ་གནམ་བདག་ཆོས་ལུགས་པ་དང་ཆོས་ལུགས་གསར་པའི་བར་
དུ་ཛ་དྲག་ཅན་གྱི་འཁྲུག་པ་བྱུང་ནས་མི་འབུམ་ཕྲག་དུ་མའི་ཚེ་སྲོག་ཤོར། 1572ལོའི་ཟླ8པའི་
ཚེས23ཉིན། མི་བུ་སྒེར་གྱི་དགེ་བ་གཙུག་ཏུ་བཀུར་བའི་ཧྥ་རན་སིའི་གནམ་བདག་ཆོས་ལུགས་
པས་འཇིག་རྟེན་བྱེད་པོའི་བྱམས་སྙིང་རྗེ་མིག་ལྟར་བསྲུང་བའི་ཧྥ་རན་སིའི་ཆོས་ལུགས་གསར་
པའི་དད་ལྡན་པར་འཇབ་རྒོལ་བྱས་པས། ཐེངས་འདིའི་འཇབ་རྒོལ་ལ་ཀུན་གྱིས་སེན་པ་སའེ་ལོ་
མའེ་དུས་ཆེན་གྱི་དམར་གསོད་ཅེས་གྲགས་ཤིང་། ཆུ་ཚོད24དུས་
ཡུན་ཐུང་ངུའི་ནང་དུ་ཆོས་ལུགས་གསར་པའི་དད་ལྡན་པ་མི5000ནས10000དམར་གསོད་བཏང་
སྟབས། དོན་རྐྱེན་འདི་ཧྥ་རན་སི་ནས་འཕྲལ་དུ་གནའ་བོའི་རོམ་གྱི་གནམ་བདག་ཆོས་ལུགས་ཀྱི་
ཆོས་དཔོན་སར་བསྒྲགས་པ་ན། ཆོས་དཔོན་དེས་དགའ་སྤྲོ་ཆེན་པོའི་སྒོ་ནས་འཕྲལ་མར་དགའ་
སྟོན་མཛད་སྒོ་བཀོད་སྒྲིག་བྱས་པ་མ་ཟད། ད་དུང་ཝ་ས་ལི་ལ་ཝན་ཐི་ཀང་
གི་ཁང་མིག་ཅིག་ཏུ་ཐེངས་འདིའི་དམར་གསོད་རྗེས་དྲན་བྱེད་ཆེད་ལྡེབས་རིས་ཤིག་འབྲི་
རུ་བཅུག་པ་རེད།(མིག་སྔར་ཁང་མིག་འདི་ཡུལ་སྐོར་བར་ལྟ་རུ་འཇུག་གིན་མེད།)ཡིན་ནའང་
ཆུ་ཚོད24ནང་ཡེ་ཤུའི་ཆོས་ལུགས་ནང་དམེ་བྱས་ཏེ་བསད་པའི་མི་གྲངས་གནའ་བོའི་རོམ་བཙན་
རྒྱལ་ཡོངས་ཀྱིས་ཡེ་ཤུའི་ཆོས་ལུགས་པ་བསད་པའི་མི་གྲངས་ལས་ཀྱང་མང་ངོ་། །
ལྷ་དེ་ཁོ་ན་ཉིད།
དུས་ཀྱི་འཁོར་ལོ་ཕར་འདས་པ་དང་བསྟུན་ནས་ལྷ་མང་སྨྲ་བ་ཁ་ཤས་ཀྱིས་རང་གི་དད་མོས་
བྱེད་སའི་ལྷ་ཆེ་གེ་མོར་ལྷག་ཏུ་དད་པར་གྱུར་པས། རིམ་གྱིས་ལྷ་མང་སྨྲ་བའི་མཚན་ཉིད་དང་
རིང་དུ་གྱེས་ཤིང༌། ཁོ་ཚོའི་ལྷ་ནི་ལྷ་དེ་ཁོ་ན་ཉིད་ཡིན་པར་ཡིད་ཆེས་བྱས་པ་དང༌། དེ་ནི་འཇིག་
རྟེན་ཁམས་ལ་མངའ་བསྒྱུར་བར་ནུས་པའི་ལྷ་གཅིག་པུ་ཡིན་པར་ཡིད་ཆེས་བྱེད། འོན་ཀྱང་དུས་
མཚུངས་སུ་ཁོ་ཚོས་ད་དུང་ལྷ་ལ་ཡང་སྒེར་སེམས་དང་ཕྱོགས་ཞེན་ཡོད་པ་དང་། མིའི་རིགས་ཀྱིས་
ལྷར་ཆ་རྐྱེན་འདོན་ཆོག་པར་འདོད། དེ་ལྟར་གྲུབ་པའི་ལྷ་གཅིག་སྨྲ་བའི་ཆོས་ལུགས་ཁྲོད་དུ་དད་
ལྡན་པས་ཐད་ཀར་འཇིག་རྟེན་ཁམས་ཀྱི་བླ་ན་མེད་པའི་ལྷ་དེར་ནད་ལས་གྲོལ་བ་དང་རྒྱན་ཤོག་
ལོན་པ། གཡུལ་གྱི་རྒྱལ་ཁ་ཐོབ་པའི་རེ་བ་ཞུས་ཆོག
མིག་སྔར་ཤེས་རྟོགས་བྱུང་པའི་ལྷ་གཅིག་སྨྲ་བའི་ཆོས་ལུགས་ཐོག་མ་ནི། སྤྱི་ལོ་སྔོན་གྱི་ལོ་
ངོ1350གོང་ལ་བྱུང་བ་དང༌། ཨེ་ཅིབ་ཀྱི་ཧྥ་ལའོ་ཨ་ཁེན་ན་ཏུན་གྱིས་སྐབས་
དེར་ཨེ་ཅིབ་ཀྱི་ལྷ་ཚོགས་ཁྲོད་དུ་གོ་གནས་ཤིན་ཏུ་དམན་པའི་ཨ་ཏུན་ཞེས་པ་འཇིག་
རྟེན་ཁམས་ཀྱི་མཆོག་ཏུ་གྱུར་པའི་ལྷ་ཡིན་ཞེས་བསྒྲགས་པ་དང་ཆབས་ཅིག ཨ་ཁེན་ན་ཏུན་གྱིས་
ཨ་ཏུན་ལ་སྐྱབས་སུ་འགྲོ་བ་དེ་རྒྱལ་ཁབ་ཐུན་མོང་གིས་དད་གུས་བྱེད་པའི་ཆོས་ལུགས་ལ་བཀུར།
ད་དུང་ལྷ་གཞན་དག་ལ་དད་གུས་བྱེད་པ་རྩ་མེད་དུ་གཏོང་བའི་སྦྱོར་བ་བཤམས་རྩིས་བྱས་ཀྱང་།
ཁོང་གི་ཆོས་ལུགས་གསར་བརྗེ་ལེགས་འགྲུབ་བྱུང་མ་ཐུབ། ཁོ་འདས་རྗེས་ཨ་ཏུན་ལ་དད་མོས་
བྱེད་པའི་ལམ་ལུགས་རྩྭ་བཞིན་དོར་ཏེ། སླར་ཡང་སྔོན་གྱི་ལུགས་ལྟར་བགྱིས་ནས་ལྷ་ཚོགས་ཐམས་ཅད་ལྷ་ཁང་གཅིག་ཏུ་གདན་འཛོམས་བྱུང་བ་རེད།
ག་ས་གང་དུ་ཕྱིན་ཀྱང་ལྷ་མང་སྨྲ་བའི་ཆོས་ལུགས་ལས་རྒྱུན་ཆད་མེད་པར་ལྷ་གཅིག་སྨྲ་བའི་
ཆོས་ལུགས་འཕེལ་བ་ཡིན་རུང་། འོན་ཀྱང་ཆོས་ལུགས་འདི་དག་གིས་རང་ཉིད་མཆོག་ཏུ་རློམ་
པའི་དགོངས་པ་ལས་ཐར་མ་ནུས་ཕྱིར། ཆོས་ལུགས་ཀུན་གྱི་མཐའ་ན་གནས། ཡ་ཧུ་ད་པའི་ཆོས་ལུགས་ལ་ཆ་བཞག་ན།
འཇིག་རྟེན་ཁམས་ཀྱི་བླ་ན་མཐོ་བའི་ལྷར་སྔར་བཞིན་སྒེར་སེམས་དང་
ཕྱོགས་ཞེན་ཡོད་ལ། ཐུགས་རྗེའི་བྱིན་རླབས་འཇོ་ས་ཡང་ཡ་ཧུ་ད་པའི་མི་རིགས་དང་དབྱི་སི་རལ་
གྱི་ས་གནས་ལག་མཐིལ་ཙམ་ཡིན་པར་གྲགས། དེའི་ཕྱིར་རྒྱལ་ཁབ་གཞན་དག་ལ་མཚོན་ན། ཡ་ཧུ་
ད་པའི་ཆོས་ལུགས་ལ་དད་ན་གནོད་པ་ལས་ཕན་ཏིལ་ཙམ་ཡང་མེད་པ་དང་། ཁྱད་པར་དུ་ཡ་ཧུ་
ད་པ་རྣམས་ལ་མཚོན་ན་རང་གི་ཆོས་ལུགས་གཞན་ལ་སྤེལ་བའི་འདུན་པ་ཡང་མེད་པས། དུས་
རིམ་འདི་ལྟ་བུ་ལ “ས་གནས་ཀྱི་ལྷ་གཅིག་སྨྲ་བའི་ཆོས་ལུགས” ཟེར།
ཡེ་ཤུའི་ཆོས་ལུགས་ཀྱི་དུས་སྐབས་སུ་སླེབས་ཙ་ན་ཐོད་བརྒལ་ཆེན་པོ་བྱུང༌། ཡེ་ཤུའི་ཆོས་
ལུགས་དང་ཐོག་ཡ་ཧུ་ད་པའི་ཆོས་ལུགས་ཁྲོད་ཀྱི་ལྐོག་གྱུར་གྱི་གྲུབ་མཐའ་ཞིག་ཡིན་ཞིང༌། གྲུབ་
མཐའ་འདིར་དད་མཁན་རྣམས་ཀྱིས་ཡ་ཧུ་ད་པ་རྣམས་ལ་གོ་བསྐོན་བློ་འགུག་བྱས་ཏེ། ན་ས་
ལེའི་མི་ཡེ་ཤུ་ནི་ང་ཚོས་ཡུན་རིང་རེ་སྒུག་བྱས་ནས་བྱོན་པའི་མི་སའེ་ཡ་
ཡིན་ཞེས་བརྗོད། གྲུབ་མཐའ་འདིའི་བརྒྱུད་འཛིན་མཁན་གཅིག་ནི་ཐ་ཨར་སུའུ་སི་
ནས་ཐོན་པའི་པའོ་ལོ་ཞེས་པ་དེ་ཡིན་ཞིང་། ཁོས་འཇིག་རྟེན་ཁམས་ཀྱི་ལྷའི་དབང་པོ་
ལའང་སྒེར་སེམས་དང་ཕྱོགས་རིས་ཡོད་རུང་། མིའི་རིགས་ལ་གཏན་ནས་སྤྱན་གྱིས་མི་གཟིགས་
པ་ཞིག་མ་ཡིན་པར། ཁོང་ཉིད་ཤ་ཁྲག་གདོས་བཅས་ཀྱི་མིར་འཕོས་ནས་མིའི་རིགས་སྡུག་བསྔལ་
ལས་སྐྱོབ་ཆེད་རྒྱ་གྲམ་སྟེང་དུ་གཟེར་མས་བརྡབས་ནས་བཀྲོངས་པའི་མཛད་པ་འདི་ཡ་ཧུ་ད་
པ་ཁོ་ན་མིན་པར་མིའི་རིགས་ཀུན་གྱིས་ཤེས་དགོས། དེ་བས་ན་ཡེ་ཤུ་ལ་འབྲེལ་བའི་དོན་དག་
ཐམས་ཅད( དམ་པའི་གསུང་ཡང་ཟེར། )འཛམ་གླིང་གི་ཡུལ་གྲུ་སོ་སོར་ཁྱབ་དགོས་པའི་ངེས་ཤེས་འདྲོངས།
པའོ་ལོའི་འདོད་ཚུལ་དེར་རྩ་བ་ཚུགས་ཤིང་རྩེ་མོ་རྒྱས་པས་ཡེ་ཤུའི་ཆོས་ལུགས་པས་མིའི་
རིགས་ཀུན་ལ་ཆོས་ལུགས་སྤེལ་བའི་ལས་འགུལ་རྩ་འཛུགས་བྱེད་མགོ་བརྩམས། འོན་ཀྱང་ལོ་རྒྱུས་
སྟེང་ཆེས་བློ་ཡུལ་ལས་འདས་པའི་དཀྱོགས་མཚམས་ཤིག་ནི། ཡ་ཧུ་ད་པའི་ཆོས་ལུགས་ཁོངས་
གཏོགས་ན་གནས་པའི་ལྐོག་གྱུར་གྱི་གྲུབ་མཐའ་འདིས་ཕྱིས་སུ་སྟོབས་ལྡན་གྱི་གནའ་བོའི་རོམ་བཙན་རྒྱལ་ཆབ་འོག་ཏུ་བཅུག
ཡེ་ཤུའི་ཆོས་ལུགས་རྣམ་པར་རྒྱལ་བ་དེ། དུས་རབས7པའི་ཨ་རབ་ཕྱེད་གླིང་དུ་ལྷ་གཅིག་སྨྲ་
བའི་ཆོས་ལུགས་གཞན་ཞིག་གི་མིག་དཔེར་གྱུར་ཏེ། དབྱི་སི་ལན་ཆོས་ལུགས་ངང་ངམ་ཤུགས་ཀྱིས་
བྱུང་། དབྱི་སི་ལན་ཆོས་ལུགས་ཀྱང་ཡེ་ཤུའི་ཆོས་ལུགས་དང་འདྲ་བར་ཆེས་ཐོག་མར་སའི་གོ་ལའི་
མཐའ་འཁོབ་ཀྱི་ཆོས་ལུགས་ཉི་ཚེ་བ་ཞིག་ལས་མ་འདས་ཀྱང་། དེས་བསམ་ཡུལ་ལས་འདས་པའི་
དར་རྒྱས་ལ་བརྟེན་ནས་ཨ་རབ་བྱེ་ཐང་ཐོད་ཀྱིས་བརྒལ་ནས་མངའ་ཁོངས་ནུབ་ཀྱི་རྒྱ་མཚོ་ཆེན་
མོ་ནས་རྒྱ་གར་ལ་ཐུག་པའི་སྟོབས་ལྡན་བཙན་རྒྱལ་ཞིག་བཙུགས། དུས་དེ་ནས་བཟུང་ལྷ་གཅིག་
སྨྲ་བའི་མཚན་ཉིད་ཀྱིས་འཛམ་གླིང་ལོ་རྒྱུས་གར་སྟེགས་སུ་གོ་གནས་གལ་ཆེན་བཟུང་བ་རེད།
ལར་ལྷ་གཅིག་སྨྲ་བའི་ཆོས་དད་པ་ལྷ་མང་སྨྲ་བའི་ཆོས་དད་པ་ལས་རྨོངས་ཞེན་ཆེ་ཞིང་ཆོས་སྤེལ་
བར་ཤིན་ཏུ་སྤྲོ། གལ་སྲིད་ཆོས་ལུགས་ཤིག་གིས་དད་མོས་གཞན་དག་ཀྱང་ཁས་བླངས་པ་ཡིན་ཚེ།
ཆོས་ལུགས་དེའི་ལྷ་དེ་ནི་འཇིག་རྟེན་གྱི་ལྷ་མཆོག་ཏུ་གྱུར་བ་དེ་མིན་པར་ཁས་ལེན་དགོས་པའམ།
ཡང་ན། ལྷ་དེ་ནི་འཇིག་རྟེན་གྱི་བདེན་པའི་ཆ་ཤས་ཙམ་ཡིན་པར་ཁས་ལེན་དགོས་པར་འགྱུར་བ་
ཡིན། ལྷ་གཅིག་སྨྲ་བར་དད་མཁན་ཚོས་རང་ཉིད་སྐྱབས་སུ་སོང་བའི་ལྷ་ནི་ལྷའི་དབང་པོ་ཡིན་
ཞིང་། རང་ཉིད་ཁོ་ནས་ད་གཟོད་བདེན་དོན་མཐའ་དག་རྟོགས་པར་འདོད་པས། ཆོས་ལུགས་
གཞན་ལ་དད་མོས་བྱེད་རིན་མེད་པའི་དགག་རྒྱག་མི་བྱེད་རང་བྱེད་དུ་གྱུར། འདས་པའི་ལོ་ངོ་
ཉིས་སྟོང་ལྷག་གི་ནང་དུ་ལྷ་གཅིག་སྨྲ་བའི་ཆོས་ལུགས་ཀྱིས་འགྲན་ཡ་རྨེག་མེད་དུ་གཏོང་ཆེད་
དམག་འཁྲུག་ཐེངས་གང་མང་བརྒྱབ་པའི་དམིགས་ཡུལ་ནི། རང་ཉིད་ཀྱི་དབང་ཆ་སྲ་བརྟན་དུ་གཏོང་ཆེད་ཡིན་ནོ། །
དེར་ཕན་ནུས་ཤིན་ཏུ་ཆེ་སྟེ། སྤྱི་ལོ་དུས་རབས་དང་པོའི་དུས་མགོར་འཛམ་གླིང་ན་ཧ་ལམ་
ལྷ་གཅིག་སྨྲ་བའི་ཆོས་ལུགས་དར་མེད། སྤྱི་ལོ500ཡས་མས་སུ་ཡེ་ཤུའི་ཆོས་ལུགས་ཀྱིས་སའི་གོ་
ལའི་སྟེང་གི་སྟོབས་ལྡན་བཙན་རྒྱལ་རོམ་འབངས་སུ་བཀུགས། ཆོས་ལུགས་སྤེལ་མཁན་རྣམས་
ཀྱིས་ཡེ་ཤུའི་ཆོས་ལུགས་ཡོ་རོབ་གླིང་དང་ཨེ་ཤ་ཡ། ཨ་ཧྥེ་རི་ཁ་གླིང་བཅས་ལ་སྤེལ་བར་བྲེལ།
ནས་ཧི་མ་ལ་ཡ་ལ་ཐུག་གི་མི་ཀུན་གྱིས་འཇིག་རྟེན་བྱེད་པོ་ནི་ལྷ་ཁོ་ན་དེ་ཡིན་པར་འདོད། དུས་
ཕྱིས་སུ་སྟོང་ལོ་གཅིག་འདས་པ་ན་ཡོ་རོབ་དང་ཡ་ཞི་ཡ། ཨ་ཧྥེ་རི་ཁ་གླིང་བཅས་ཀྱི་མི་མང་པོ་
ཞིག་གིས་ལྷ་གཅིག་སྨྲ་བའི་ཆོས་ཤིག་ལ་དད་མོས་བྱེད་ཀྱིན་ཡོད་པ་དང༌། ནུབ་ཀྱི་རྒྱ་མཚོ་ཆེན་མོ་
རབས16པའི་དུས་མགོར་ཨེ་ཤ་ཡ་ཤར་མ་དང་ཧྥེ་གླིང་ལྷོ་མའི་ས་ཁུལ་ལས་གཞན་ཨེ་ཤ་ཡ་དང་
ཨ་ཧྥེ་རི་ཁ་གླིང་གི་ས་ཁུལ་ཕལ་ཆེ་བ་ཡེ་ཤུའི་ཆོས་ལུགས་ཀྱི་སྐྱབས་འོག་ཏུ་ཚུད། ཆེས་ཐོག་མར་ད་
དུང་ཨ་ཧྥེ་རི་ཁ་ལྷོ་མ་ནས་ཨ་མེ་རི་ཁ་གླིང་དང་རྒྱ་མཚོ་ཆེན་པོའི་གླིང་བཅས་ལ་སྤེལ། ད་ལྟ་ཨེ་ཤ་
ཡ་ཤར་མ་ཕུད་པའི་མི་མང་ཆེ་བས་དད་མོས་གང་དང་གང་ཡིན་རུང༌། ཕལ་ཆེ་བ་ལྷ་གཅིག་སྨྲ་
བའི་ཆོས་ལུགས་ཀྱི་ཁོངས་སུ་གཏོགས་པར་མ་ཟད། འཛམ་གླིང་ཡོངས་ཀྱི་ཆབ་སྲིད་སྒྲིག་ལམ་ཡང་
ལྷ་གཅིག་སྨྲ་བའི་ཆོས་ལུགས་རྨང་གཞིར་བྱས་ནས་བཙུགས་པ་རེད།
ལྷ་ཀུན་ཁྱབ་སྨྲ་བ་ལྷ་མང་སྨྲ་བའི་ཁྲོད་མུ་མཐུད་དུ་རྒྱུན་བསྲིངས་པ་ནང་བཞིན་ལྷ་མང་སྨྲ་
བ་ཡང་ལྷ་གཅིག་སྨྲ་བའི་ཆོས་ལུགས་ནང་དུ་གནས། རིགས་པའི་གཞུང་ལུགས་སྟེང་ནས་བཤད་ན།
གལ་སྲིད་ང་ཚོས་འཇིག་རྟེན་ཁམས་སུ་ཁྱད་འཕགས་ཀྱི་ལྷ་གཅིག་ལས་མེད་པར་ཡིད་ཆེས་ཤིང༌།
གང་དེས་ཁྱོད་ལའང་སྤྱན་གྱིས་གཟིགས་པར་བྱེད་ན། ཁྱབ་ཁོངས་ག་གེ་མོར་མངའ་བསྒྱུར་བའི་
ལྷ་ལ་སྐྱབས་སུ་འགྲོ་བའི་དགོས་པ་གང་ཡོད་དམ། གལ་ཏེ་ཁྱོད་རང་རྫིག་ཉམས་དང་བཅས་སྲིད་
འཛིན་ཡོད་སར་སོང་ནས་སྲིད་འཛིན་ལ་རོགས་རམ་ཞུ་བའི་རེ་བ་འདོན་ནུས་ན། རིམ་པ་དམའ་
བའི་གཞུང་ཞབས་པ་ཆུང་ངུ་ཞིག་ལ་ཞུ་བ་འཐེན་དགོས་དོན་ཅི་ཡོད། དོན་དངོས་ནི་ལྷ་གཅིག་སྨྲ་
བའི་ལྷའི་རིག་པ་ཕལ་ཆེ་བས་ཁྱད་འཕགས་ཀྱི་ལྷ་ཞིག་ཡོད་པར་འདོད་ཅིང་། ལྷ་གཞན་དག་མ་
ལུས་པ་རྟོག་བཟོ་བྱས་པ་དང་། གལ་ཏེ་མི་ཞིག་ལྷ་རྫུན་མའི་སྐྱབས་འོག་ཏུ་སོང་ཚེ་དམྱལ་བའི་མེ་
འོབས་སུ་ལྷུང་ཞིང་ཤ་ཁྲག་མ་ལུས་མེའི་ཟས་སུ་འགྱུར་བར་སྨྲ།
འོན་ཀྱང་ལྷའི་རིག་པའི་རིགས་པའི་གཞུང་ལུགས་དང་ལོ་རྒྱུས་གཉིས་ཀྱི་བར་ལ་ནམ་ཡིན་
ཡང་ཁྱད་པར་ཡོད། མི་མང་ཆེ་བས་ལྷ་གཅིག་སྨྲ་བའི་ཆོས་ལུགས་ཀྱི་དགོངས་པ་གཏན་ནས་
དང་ལེན་བྱེད་དཀའ་ཞིང༌། འཛམ་གླིང་འདིར་མུ་མཐུད་དུ “ང་ཚོ” དང “ཁོ་ཚོ” གཉིས་སུ་
དབྱེ་བ་དང༌། ཁྱད་དུ་འཕགས་པའི་ལྷ་དེས་རང་ཉིད་ལ་རྒྱང་ཐག་ཤིན་ཏུ་རིང་བས། འཇིག་རྟེན་
པའི་འདོད་པ་གང་ཡང་བསྐོང་མི་ནུས་སྙམ་གྱིན་ཡོད། ཡིན་ནའང་མཇུག་མཐའི་སྣང་ཚུལ་ནི། ལྷ་
གཅིག་སྨྲ་བའི་ཆོས་ལུགས་ཀྱིས་རྔ་རྡུང་དར་ཕྱར་ནས་ལྷ་གཞན་དག་སྒོ་ཆེན་ནས་ཕྱིར་བདས་རྗེས།
ཉེ་འགྲམ་གྱི་སྒེའུ་ཁུང་ནས་ཡང་བསྐྱར་ནང་དུ་བསུས་པ་རེད། ཡེ་ཤུའི་ཆོས་ལུགས་ལ་ཆ་བཞག་
ནས་བཤད་ན། རང་ཉིད་ཀྱི་འཕགས་མཆོག་གི་མ་ལག་ཅིག་འཕེལ་རྒྱས་བྱུང་ཡོད་མོད། མ་ལག་
འདི་ནི་ལྷ་མང་སྨྲ་བའི་ཆོས་ལུགས་དང་ངོ་བོ་དབྱེར་མེད་དུ་མཆིས་སོ།
དེ་ཡང་གནའ་བོའི་རོམ་བཙན་རྒྱལ་སྐབས་ཀྱི་ལྷ་གཙོ་བོ་ནི་ཀྲུའུ་པི་ཐི་དང་། ཨ་ཚི་ཐེ་ཁོའི་
བཙན་རྒྱལ་གྱི་ལྷ་གཙོ་བོ་ནི་ཝེ་ཆི་ལའོ་པོ་ཆི་ཐི་ལི་ཡིན། ཡེ་ཤུའི་ཆོས་ལུགས་ཀྱི་རྒྱལ་ཁབ་རེ་རེར་རང་
ཉིད་ལ་མགོན་སྐྱབས་བྱེད་པའི་ལྷ་ཞིག་ཡོད་ལ། དེ་དག་གིས་དཀའ་ངལ་སེལ་བ་དང་གཡུལ་ལས་
རྒྱལ་བར་མགོན་སྐྱབས་བྱེད། དབྱིན་ཀི་ལན་གྱི་སྐྱབས་གནས་ནི་འཕགས་པ་ཇོར་རྗི་ཡིན་ལ། སུའུ་
ཀི་ལན་གྱི་འཕགས་པ་ཨན་དྷུ་ལོ་དང་། ཧང་ག་རིའི་འཕགས་པ་སི་ཏའེ་ཧྥིན། ཧྥ་རན་སིའི་འཕགས་
པ་མཱ་ཏིང་ཡིན་པ་དང་། གྲོང་ཁྱེར་ཆེན་པོ་དང་གྲོང་རྡལ་ཆུང་ཆུང་། ཡང་ན་ལས་རིགས་དང་ནད་
རིགས་ལ་སོགས་པ་རེ་རེར་འཕགས་མཆོག་ཅིག་གིས་འགན་འཁུར་བར་བཤད། དཔེར་ན། དབྱི་
ཐ་ལིའི་མུས་ལན་གྲོང་ཁྱེར་ལ་འཕགས་པ་ཨན་པོ་ལོ་ཝ་ཚིས་སྲུང་སྐྱོང་བྱེད་པ་དང་། ཝེ་ཉེ་སི་ལ་
འཕགས་པ་མ་ཁེས་སྲུང་སྐྱོང་བྱེད་པ། འཕགས་པ་ཨར་མོས་དུ་ཁུང་ཉ་ར་བྱེད་པས་བཟོ་པའི་བདེ་
འཇགས་ལ་སྲུང་སྐྱོང་བྱེད། འཕགས་པ་མ་ཤུག་གིས་ཁྲལ་བསྡུ་མཁན་གྱི་ཡིད་མུག་པར་སེམས་གསོ་
བྱེད་པ། གལ་སྲིད་ཁྱོད་ཀྱི་མགོ་ན་ཚེ་འཕགས་པ་ཡ་ཅ་ཞི་ཡར་གསོལ་འདེབས་བྱེད་དགོས་ལ། སོ་ན་
ཚེ་འཕགས་པ་ཨ་པ་ལའོ་ཉི་ཡར་གསོལ་བ་བཏབ་ན་ནད་ཐོག་ཏུ་སྨན་ཁེལ་བ་ཡིན་ནོ།
འདི་ལྟར་བལྟས་ན་ཡེ་ཤུའི་ཆོས་ལུགས་ཀྱི་འཕགས་པ་དང་ལྷ་མང་སྨྲ་བའི་ལྷ་རྣམས་དང་
ཁྱད་པར་ཏིལ་ཙམ་མེད་ཀྱང་། དུས་སྐབས་མང་པོ་ཞིག་ལ་ཐ་ན་རིགས་འདྲ་བ་ཙམ་མ་ཡིན་པར་
མ་གཞི་ནས་ལྷ་དེ་དག་ལ་རྫུས་སྤྲས་པ་ཙམ་རེད། དཔེ་བཞག་ནས་བཤད་ན། ཡེ་ཤུའི་ཆོས་ལུགས་
ལ་དད་མོས་མ་བྱས་པའི་ཡར་སྔོན་ལ། ཨིར་ལན་གྱི་ལྷ་གཙོ་བོ་ནི་ལྷ་མོ་པི་ལི་ཅི་ཏི་རེད། ཕྱིས་སུ་
ཨིར་ལན་ཡེ་ཤུའི་ཆོས་ལུགས་ཀྱི་སྐྱབས་འོག་ཏུ་ཚུད་རྗེས། པི་ལི་ཅི་ཏི་ལའང་དབང་བསྐུར་པ་ནང་
བཞིན “འཕགས་མ་པི་ལི་ཅི་ཏི” རུ་གྱུར་ཏེ། དུས་དེ་རིང་ད་དུང་གནམ་བདག་ཆོས་ལུགས་ཀྱིས་
ཨིར་ལན་དུ་ཆེས་དད་གུས་བྱེད་སའི་འཕགས་མར་བཀུར་ཡོད་དོ། །
དགེ་སྡུག་གི་རྩོད་པ།
ལྷ་མང་སྨྲ་བས་ལྷ་གཅིག་ཆོས་ལུགས་འབྱུང་བར་སྐུལ་འདེད་བྱས་པར་མ་ཟད། རྒྱུ་གཉིས་སྨྲ་
བའི་ཆོས་ལུགས་ལའང་སྐུལ་འདེད་ཀྱི་བྱེད་ནུས་ཐོན་ཡོད། རྒྱུ་གཉིས་སྨྲ་བའི་ཆོས་ལུགས་ཀྱིས་དགེ་
བ་དང་སྡུག་པ་སྟེ་འགལ་ཟླར་གྱུར་པའི་སྟོབས་ཤུགས་འདི་གཉིས་ལ་དད་མོས་བྱེད་པ་ཡིན། རྒྱུ་
གཉིས་སྨྲ་བ་དང་ལྷ་གཅིག་སྨྲ་བའི་ཁྱད་པར་ནི། ཁོ་ཚོས “སྡིག་པ” རང་རྐྱ་ཐུབ་པར་གནས་པ་
དང་། “དགེ་བ” ནི་བཟང་ཕྱོགས་ཀྱི་ལྷ་ཞིག་གིས་གསར་གཏོད་བྱས་པ་མིན་ལ། ལྷ་ཡིས་བདག་
སྐྱོང་བྱེད་པའང་མིན་པར་འདོད། རྒྱུ་གཉིས་སྨྲ་བས་འཇིག་རྟེན་ཁམས་ཆེན་པོ་ནི་སྟོབས་ཤུགས་
འདི་གཉིས་ཀྱི་གཡུལ་ས་ཡིན་པ་དང༌། འཇིག་རྟེན་སྟེང་གི་སྣང་ཚུལ་མཐའ་དག་དེ་གཉིས་གཡུལ་
འཁྲུག་ལས་བསྐྱེད་པའི་མཇུག་འབྲས་ཡིན་པར་འདོད།
རྒྱུ་གཉིས་སྨྲ་བ་ཆེས་ཡིད་དབང་འཕྲོག་པའི་འཇིག་རྟེན་ལྟ་ཚུལ་ཞིག་ཡིན་པའི་རྒྱུ་མཚན་ནི།
མིའི་རིགས་ལ་དོར་ན་འདོར་ཐབས་མེད་པའི “སྡུག་བསྔལ་གྱི་དཀའ་གནད”
ཞིག་ཡོད་པ་དེ། གདོད་ནས་ཐག་གཅོད་བྱེད་ཐུབ་མེད། འོ་ན “ཅིའི་ཕྱིར་འཇིག་རྟེན་སྟེང་དུ་ངན་
ཡོད་པ་དང་། ཅིའི་ཕྱིར་སྡུག་བསྔལ་ཡོད་པ། ཅིའི་ཕྱིར་ལས་ངན་པ་མི་བཟང་པོའི་ཐོག་ལ་འཁོར་བ་
རེད” ཅེ་ན། གལ་ཏེ་ལྷས་དངོས་གནས་ཅི་ཡང་མཁྱེན་ཅིང་གང་ཡང་ནུས་ཏེ་ཅི་བསམ་ལྷུན་འགྲུབ་
ཡོང་བར་འཇུག་ནུས་ན། འཇིག་རྟེན་སྟེང་དུ་སྡུག་བསྔལ་འདི་འདྲ་མང་པོ་ཞིག་ཡོད་དོན་ཅི། གནད་
དོན་འདིས་ལྷ་གཅིག་སྨྲ་བ་རྣམས་ཅི་བྱ་གཏོལ་མེད་དུ་བཏང་ཡོད། ཡོངས་སུ་གྲགས་པའི་འགྲེལ་
སྟངས་ཤིག་ནི། ལྷས་བྱེད་ཐབས་འདི་བརྒྱུད་དེ་མིའི་རིགས་ལ་སེམས་ཤུགས་བསྩལ་པ་དང་། རྒྱུ་
མཚན་ནི་གལ་ཏེ་སྡིག་པ་མེད་ན་མིའི་རིགས་ཀྱིས་དགེ་སྡུག་བར་དུ་གདམ་ག་བྱེད་ཐབས་བྲལ་ཞིང༌།
དེ་བཞིན་དུ་རང་དབང་གི་འདོད་བློ་ཡང་མེད་པར་བཤད། ཡིན་ནའང་འགྲེལ་སྟངས་འདི་ཁ་གསལ་
མིན་པར་མ་ཟད། ད་དུང་དོགས་གཞི་གསར་པ་དེ་ལས་མང་པོ་བྱུང་ཡོད། འདོད་བློར་རང་དབང་
ཡོད་ན་སྡུག་པའི་ལས་བདམ་ག་བྱས་རུང་བ་མཚོན་ཞིང༌། ཁྱད་པར་དུ་ཚད་ལྡན་གྱི་ལྷ་གཅིག་སྨྲ་
བའི་བཞེད་སྲོལ་ལྟར་ན། དངོས་གནས་མི་མང་པོ་ཞིག་གིས་སྡུག་པའམ་ལོག་སྤྱོད་ཀྱི་ལས་བདམས་
ཡོད་པས། ལྷ་ཡིས་དེ་དག་ལ་ཆད་པ་མི་གཅོད་ཀ་མེད་དུ་གྱུར། གལ་ཏེ་ལྷ་ཡིས་མི་ཞིག་གིས་རང་གི་
རང་དབང་གི་འདོད་བློ་ལ་བརྟེན་ནས་ལོག་པའི་ལམ་ལ་འགྲོ་སྲིད་པ་དང་། དེའི་དབང་གིས་དམྱལ་
བ་ནས་གཏན་དུ་སྡུག་བསྔལ་མྱོང་སྲིད་པ་མཁྱེན་ནུས་ན། མིའི་རིགས་ཐོག་མ་ཉིད་ནས་མ་བསྐྲུན་ན་
མི་ཆོག་གམ། ལྷ་རིག་སྨྲ་བ་ཚོས་གོང་གསལ་གྱི་གནད་དོན་དག་ལ་ལན་འདེབས་ཆེད་གསུང་རབ་
བྲག་རི་འདྲ་བ་བརྩམས་ཤིང༌། ལ་ལས་ད་དུང་ཐག་གཅོད་ཐབས་རྙེད་ལ་ཉེ་བར་བཤད་ཅིང་། ལ་
ལས་ད་དུང་དུས་ཡུན་རིང་པོ་འགོར་བར་བཤད། གང་ལྟར་ཁས་མི་ལེན་རང་ལེན་དུ་གྱུར་པ་ནི། ལྷ་
གཅིག་སྨྲ་བས “སྡུག་པའི” གནད་འདིའི་ཐད་ནས་དཀའ་སྡུག་ཚད་མེད་མྱངས་པ་རེད།
རྒྱུ་གཉིས་སྨྲ་བ་རྣམས་ལ་མཚོན་ན། མི་བཟང་པོ་ཞིག་ལའང་སྡུག་བསྔལ་སྣ་ཚོགས་འབྱུང་པ་
ནི། ཏག་ཏག་འཇིག་རྟེན་ཁམས་ལ་ཁ་ལོ་བསྒྱུར་མཁན་དེ་ཐམས་ཅད་མཁྱེན་ཅིང་གང་ཡང་ནུས་
པ། ལས་མཐའ་དག་སྐྱོན་མེད་རྣམ་དག་ཡིན་པའི་ལྷ་ཞིག་མ་ཡིན་པར། འཇིག་རྟེན་སྟེང་དུ་སྔར་
བཞིན་གཅུན་པར་མི་ནུས་པའི་མི་དགེ་བ་ཞིག་མཆིས་ཤིང་། ལས་ངན་པ་ཡོད་ཚད་དེ་ལས་བྱུང་བ་ཡིན་པར་འདོད།
རྒྱུ་གཉིས་སྨྲ་བའི་ལྟ་བར་ད་དུང་མི་འདང་བའི་ཆ་ངེས་ཅན་ཞིག་མཆིས་ཏེ། དེས་ཁ་གསལ་
གོ་བདེའི་སྒོས་སྡུག་པའི་གནད་དོན་ཐག་གཅོད་བྱས་ཡོད་ཀྱང་། སྔར་བཞིན “ངེས་སྲོལ་གྱི་དཀའ་
གནད” ལ་འཕྲད་ཡོད། གལ་ཏེ་འཇིག་རྟེན་སྟེང་དུ་དགེ་སྡུག་གི་སྟོབས་ཤུགས་
གཉིས་ཕན་ཚུན་འཁྲུག་པ་བཀྱེས་པ་ཡིན་ན། དེ་དག་འཁྲུག་པ་བཀྱེ་བའི་རྩ་བའི་ངེས་སྲོལ་ཡང་
སྙིང་གང་ཡིན་ནམ་ཞེ་ན། དཔེ་བཞག་ནས་བཤད་ན། གལ་ཏེ་རྒྱལ་ཁབ་གཉིས་ཀྱིས་འཐབ་འཁྲུག་
བྱེད་ན། མ་མཐའི་ཆ་རྐྱེན་ནི། གཉིས་ཀ་ཡུལ་དུས་གཅིག་ཏུ་འཛོམས་དགོས་ཤིང་། དུས་མཚུངས་
སུ་གཉིས་ཀར་དངོས་ལུགས་རིག་པའི་ངེས་སྲོལ་གྱི་ཚད་གཞི་ཡང་འདྲ་མཚུངས་ཡིན་ལ། ཕ་ཀི་སི་
ཐན་ནས་ས་ཐོག་ལ་སྤྱོད་པའི་འཕུར་མདེལ་ཞིག་གིས་རྒྱ་གར་གྱི་དམིགས་འབེན་ཞིག་ལ་ཕོག་པ་
ནི། དངོས་ལུགས་རིག་པའི་ངེས་ལུགས་ཕྱོགས་གཉིས་ཀར་འདྲ་མཚུངས་སྒོས་སྤྱོད་བཏུབས་པའི་
རྐྱེན་གྱིས་རེད། འོན་ཀྱང་ང་ཚོས་བཤད་པའི་དགེ་སྡུག་གཉིས་ཕན་ཚུན་འཁྲུག་པ་ཡིན་ན། ད་ལྟ་
ངེས་ལུགས་ཅི་ཞིག་གིས་ཚད་ལྡན་དུ་གཏོང་བཞིན་ཡོད། ཡང་ངེས་ལུགས་འདི་དག་སུ་ཞིག་གིས་གཏན་འབེབས་བྱས་པ་རེད།
ལྟོས་བཅས་ཀྱིས་ལྷ་གཅིག་སྨྲ་བས་སྡུག་པའི་གནད་འདི་ཐག་གཅོད་མ་ནུས་ཀྱང་། ངེས་
ལུགས་ཀྱི་དཀའ་གནད་ལས་སླ་མོའི་སྒོ་ནས་ཐག་གཅོད་བྱས་ཡོད་དེ། ངེས་ལུགས་འདི་ནི་མཆོག་
གྱུར་གྱི་ལྷ་དེས་གཏན་འབེབས་བྱས་པར་སྨྲ། དོན་ལ་ལྟ་བ་གཞན་ཞིག་གིས་གོང་གི་གནད་དོན་
འདི་གཉིས་ཐག་གཅོད་བྱས་ཡོད་པར་མ་ཟད། གཏན་ཚིགས་དང་ཡོངས་སུ་མཐུན་ཏེ། འཇིག་རྟེན་
སྟེང་དུ་དངོས་གནས་མཆོག་ཏུ་གྱུར་པའི་ལྷ་ཞིག་གིས་འཇིག་རྟེན་བསྐྲུན་པ་དང༌། ལྷ་དེ་ཡང་ངན་
ཕྱོགས་ཀྱི་ལྷ་ཞིག་ཡིན་པར་སྨྲ། ཡིན་ནའང་གནའ་དུས་ནས་ད་བར་དུ་ཆོས་ལུགས་གང་ཞིག་གིས་
ཀྱང་རང་ཉིད་འདི་ལ་ཡིད་ཆེས་སོ་ཞེས་བཞེད་མྱོང་མེད་དོ། །
རྒྱུ་གཉིས་སྨྲ་བའི་ཆོས་ལུགས་ལོ་ངོ་ཉིས་སྟོང་ལྷག་ལ་དར་རྒྱས་བྱུང་བ་དང་། ཧ་ལམ་སྤྱི་
ལོ་སྔོན་གྱི་ལོ1500ནས1000ལོའི་ནང་ཚུན་དུ། ཨེ་ཤ་ཡ་དབུས་མར་མིང་ལ་སོ་ལོ་ཡ་སི་ཏི་
(མིང་གཞན་ལ་ཁྲ་ལ་ཐོ་སི་ཐི་ལ) ཟེར་བའི་མི་ཞིག་གི་མཚན་སྙན་གང་སར་ཁྱབ།
ཁོང་གི་དགོངས་པ་མི་རབས་ནས་མི་རབས་བརྒྱུད་དེ་མཐར་རྒྱུ་གཉིས་སྨྲ་བའི་ཆོས་ལུགས་ཀྱི་
འཐུས་ཚབ་ཏུ་མེ་དད་ཆོས་ལུགས(མེ་མཆོད་ཆོས་ལུགས་ཀྱང་ཟེར། )ཞེས་པའི་སྲོལ་
ཕྱེ། མེ་དད་ཆོས་ལུགས་ཀྱི་ལྟ་བ་ལྟར་ན། འཇིག་རྟེན་ཁམས་ཐམས་ཅད་ནི་དགེ་བའི་ལྷ་ཨ་ཧའོ་ར་
མ་ཙི་ཏ་དང་སྡིག་པའི་ལྷ་ཨན་ཀི་ལ་མན་ཉུའུ་བར་
གྱི་གཡུལ་འཁྲུག་ཡིན་པ་དང༌། མིའི་རིགས་ངེས་པར་དུ་དགེ་བའི་ལྷ་འདིའི་ཕྱོགས་སུ་ལངས་ནས་
དཔུང་རོགས་བྱེད་དགོས་པར་འདོད། མེ་མཆོད་ཆོས་ལུགས་པར་སིག་བཙན་རྒྱལ་དང་པོའི་
སྤྱི་ལོ་སྔོན་གྱི་ལོ550ནས་སྤྱི་ལོ་སྔོན་གྱི་ལོ350བར།)དུས་སུ་ཀུན་གྱིས་གཙུག་
ཏུ་བཀུར་ཅིང༌། ཁྱད་པར་དུ་བཙན་རྒྱལ་གཉིས་པའི (224ལོ་ནས651ལོའི་
བར)དུས་སུ་བཙན་རྒྱལ་ཡོངས་ཀྱིས་དད་མོས་བྱེད་སའི་ཆོས་ལུགས་ལ་བཀུར་པས། ཧ་ལམ་
དུས་ཕྱིས་ཀྱི་དབུས་ཤར་དང་ཨེ་ཤ་ཡ་དབུས་མར་བྱུང་བའི་ཆོས་ལུགས་ཕལ་ཆེ་བར་ཤན་ཤུགས་
ཐེབས་པར་མ་ཟད། རྒྱུ་གཉིས་སྨྲ་བའི་ཆོས་ལུགས་གང་མང་འབྱུང་བར་སྐུལ་འདེད་ཀྱི་བྱེད་ནུས་
ཐོན་ཡོད་དེ། དཔེར་ན། ཉམས་རྟོགས་སྨྲ་བའི་ཆོས་ལུགས་དང་མུའུ་ནེ་ཆོས་ལུགསལྟ་བུའོ། །
དུས་རབས3པ་དང་དུས་རབས4པའི་ནང་དུ་མུའུ་ནེ་ཆོས་ལུགས་ཀྱི་ལྟ་བ་ཀྲུང་གོ་ནས་ཨ་ཧྥེ་
རི་ཁ་བྱང་མའི་བར་དུ་ཁྱབ་ཅིང་། ད་དུང་བར་སྐབས་དེར་དར་རྒྱས་ཆེན་པོ་བྱུང་བས། ཕལ་ཆེར་
ཡེ་ཤུའི་ཆོས་ལུགས་ཀྱིས་གནའ་བོའི་རོམ་བཙན་རྒྱལ་དུ་བཟུང་བའི་གོ་གནས་ལ་ཚབ་བྱེད་རྩིས་
བྱས། དེ་ལྟ་མོད་ཀྱི་མཐར་མུའུ་ནེ་ཆོས་ལུགས་གནའ་བོའི་རོམ་གྱི་ཡེ་ཤུའི་ཆོས་ལུགས་ཀྱི་ཟླར་མ་
ཡོང་བ་དང༌། མེ་དད་ཆོས་ལུགས་ལ་དད་པའི་པར་སིག་བཙན་རྒྱལ་གཉིས་པ་ལྷ་གཅིག་སྨྲ་བའི་
མུའུ་སི་ལན་ཆོས་ལུགས་ཀྱིས་ཕམ་པར་བྱས་པས། རྒྱུ་གཉིས་སྨྲ་བའི་ཆོས་ལུགས་ཀྱི་རླབས་རྒྱུན་
ཡང་རིམ་གྱིས་ཞི་འཇགས་སུ་གྱུར། ད་ལྟ་རྒྱ་གར་དང་དབུས་ཤར་ས་ཁུལ་དུ་མི་ཉུང་ཤས་ཤིག་གིས་
སྔར་བཞིན་རྒྱུ་གཉིས་སྨྲ་བའི་ཆོས་ལུགས་ལ་དད་མོས་བྱེད་བཞིན་མཆིས།
དེ་ལྟར་ལྷ་གཅིག་སྨྲ་བའི་ཆོས་ལུགས་ཀྱི་དབང་ཤུགས་ཆེར་ཕྱིན་ཚེ། རྒྱུ་གཉིས་སྨྲ་བའི་ཆོས་
ལུགས་གཏན་ནས་མེད་པར་གྱུར་པའང་མ་ཡིན་ཏེ། ཡ་ཧུ་ད་པའི་ཆོས་ལུགས་དང་ཡེ་ཤུའི་ཆོས་
ལུགས། དབྱི་སི་ལན་ཆོས་ལུགས་བཅས་ཀྱིས་ཀྱང་རྒྱུ་གཉིས་སྨྲ་བའི་ཆོས་ལུགས་ཀྱི་དད་མོས་དང་
གོམས་སྲོལ་འབོར་ཆེན་བསྡུ་ལེན་བྱས་ཡོད། ང་ཚོས་ལྷ་གཅིག་སྨྲ་བའི་ཆོས་སུ་རློམ་པའི་མཚན་
ཉིད་མང་ཤས་ཤིག་རྒྱུ་གཉིས་སྨྲ་བའི་ཆོས་ལུགས་ཀྱི་ངོ་བོ་དང་དགོངས་དོན་ཡིན་ཏེ། དཔེར་ན། ཡེ་
ཤུའི་ཆོས་ལུགས་པ་དང་དབྱི་སི་ལན་ཆོས་ལུགས་པ། ཡ་ཧུ་ད་པའི་ཆོས་ལུགས་ལ་དད་མཁན་ཀུན་
གྱིས་ངན་ཕྱོགས་སམ་སྡིག་པའི་ཕྱོགས་ཀྱི་ལྷ་སྟོབས་ཆེན་ཞིག་ཡོད་པ(དཔེར་ན། ཡེ་ཤུའི་ཆོས་
ལུགས་ཁྲོད་ཀྱི་གདོན་འདྲེའམ་སཱ་ཏན་ཞེས་པ་ལྟ་བུ།) དང་། དེས་གང་བྱུང་དུ་དགེ་བའི་ལྷ་ཡི་ཁ་
གཏད་དུ་འགྲེང་སྟེ་ཕུ་དཀྲུག་མདའ་དཀྲུག་བྱས་ཀྱང་ལྷ་གཞན་གྱིས་ཅི་ཡང་མི་ནུས་པ་ཁས་ལེན་བཞིན་པ་ལྟ་བུའོ། །
ངེས་པ་དོན་གྱི་ལྷ་གཅིག་སྨྲ་བའི་ཆོས་ལུགས་ཡིན་ཚེ། རྒྱུ་གཉིས་སྨྲ་བའི་ཆོས་ལུགས་ལ་ཡིད་
ཆེས་བྱེད་སྲིད་དམ།(ཞོར་དུ་བཤད་རྒྱུ་ཞིག་ལ། 《དམ་པའི་གསུང་རབ་རྙིང་མ》རུ་འདིའི་
སྐོར་གཏན་ནས་མེད། )འདི་གཏན་ཚིགས་ཀྱི་ངོས་ཐད་ནས་བཤད་ན་རྩ་བ་ནས་འགལ་བ་རེད།
དངོས་གནས་ལུགས་དང་མཐུན་པར་ཡིན་དགོས་ན། གཅིག་ནས་དངོས་གནས་ཀུན་ནུས་ཀྱི་ལྷ་
ཞིག་ཡོད་པར་ཡིད་ཆེས་ཤིང་། ཕྱོགས་གཉིས་ནས་འགལ་ཟླར་གྱུར་པའི་ལྷ་གཉིས་ཡོད་པ་དང༌།
འོན་ཀྱང་ལྷ་དེ་གཉིས་ཀ་ཐམས་ཅད་ནུས་པའི་ལྷ་ཞིག་མིན་པར་ཡིད་ཆེས་དགོས། མིའི་རིགས་
ཀྱིས་སྔར་བཞིན་འདི་འདྲའི་འགལ་ཟླར་གྱུར་པའི་མཚན་ཉིད་ལ་ཡིད་ཆེས་པར་བྱེད། དེར་བརྟེན་
ང་ཚོས་ཡེ་ཤུའི་ཆོས་ལུགས་དང་དབྱི་སི་ལན་ཆོས་ལུགས། ཡ་ཧུ་ད་པའི་ཆོས་ལུགས་སོགས་ལ་དད་
པ་རྩེ་གཅིག་བྱེད་པའི་མི་རྣམས་ཀྱིས་ཐམས་ཅད་ནུས་པའི་ལྷ་ཆེན་པོ་ཞིག་ཡོད་པར་ཡིད་ཆེས་
པ་དང་ཆབས་ཅིག་རང་རྐྱ་འཕེར་བའི་གདོན་འདྲེ་ཞིག་ཀྱང་ཡོད་པར་ཁས་ལེན་པ་ལ་ཡ་མཚན་
དེ་འདྲ་སྐྱེ་དོན་ཆེར་མེད་མོད། ཡིན་ནའང་དེ་བས་སྨྲ་བསམ་བརྗོད་ལས་འདས་པ་ཞིག་ནི། ཡེ་
ཤུའི་ཆོས་ལུགས་དང་དབྱི་སི་ལན་ཆོས་ལུགས། ཡ་ཧུ་ད་པའི་ཆོས་ལུགས་གསུམ་གྱིས་ད་དུང་དགེ་
ཕྱོགས་ཀྱི་ལྷ་དེར་མིའི་རིགས་ཀྱིས་དཔུང་རོགས་ལྡན་ཚེ། མ་རུང་གདོན་འདྲེ་དེ་ཁ་གནོན་བྱེད་ནུས་
ཞེས་པ་ཞིག་རྟོག་བཟོ་བྱས་པ་རྒྱུ་བྱས་ཏེ། དུས་ཕྱིས་ཀྱི་ཁ་ཆེའི་བསྟན་སྲུང་དམག་འཁྲུག་དང་རྒྱ་
གྲམ་དམག་དཔུང་གིས་ཤར་འདུལ་དམག་འཁྲུག་བྱུང་བ་རེད།
རྒྱུ་གཉིས་སྨྲ་བའི་ཆོས་ལུགས་ཀྱི་གནད་འགག་གི་མཚན་ཉིད་གཞན་ཞིག་ནི། ( ཁྱད་པར་
དུ་ཉམས་རྟོགས་སྨྲ་བའི་ཆོས་ལུགས་དང་མུའུ་ནེ་ཆོས་ལུགས་ལྟ་བུ།) ལུས་ཕུང་དང་རྣམ་ཤེས།
དངོས་པོ་དང་བསམ་པའི་འཁྱེར་སོའི་བར་དུ་དབྱེ་བ་གསལ་པོ་ཕྱེས་ཡོད་པར་འདོད། ཉམས་
རྟོགས་སྨྲ་བའི་ཆོས་ལུགས་དང་མུའུ་ནེ་ཆོས་ལུགས་ཀྱིས་དགེ་བའི་ཕྱོགས་ཀྱི་ལྷ་དེས་ཤེས་པ་དང་
རྣམ་ཤེས་གསར་སྐྲུན་བྱས་ཤིང་། ངན་ཕྱོགས་ཀྱི་ལྷ་དེས་དངོས་པོ་དང་ལུས་ཕུང་གསར་སྐྲུན་བྱས་
པར་འདོད། ལྟ་བ་འདི་གཞིར་བཟུང་ན་མི་ནི་དགེ་ཕྱོགས་ཀྱི་རྣམ་ཤེས་དང་ངན་ཕྱོགས་ཀྱི་ལུས་
ཕུང་བར་གྱི་གཡུལ་སར་གྱུར་པ་རེད། ལྷ་གཅིག་སྨྲ་བའི་ངོས་ནས་བཤད་ན་འདི་ནི་ཁུངས་མེད་
གཏམ་འཆལ་ཞིག་ཏུ་འཁུམས། ཅིའི་ཕྱིར་ལུས་པོ་དང་རྣམ་ཤེས། ཤེས་པ་དང་དངོས་པོ་སོ་སོར་
འབྱེད་དགོས་པ་ཡིན། ཅིའི་ཕྱིར་ལུས་ཕུང་དང་དངོས་པོ་ངན་པར་བརྩི་བ་ཡིན། ལྷ་གཅིག་སྨྲ་བ་ལ་
ཆ་མཚོན་ནས་བཤད་ན། ཡོད་ཚད་དགེ་བའི་ཕྱོགས་ཀྱི་ལྷ་དེས་གསར་སྐྲུན་བྱས་པས་ཐམས་ཅད་
ལེགས་པར་བརྩི། འོན་ཀྱང་རྒྱུ་གཉིས་སྨྲ་བའི་སྒྲུབ་བྱེད་དེས་ཁོ་ཚོའི་ངན་ཕྱོགས་ཀྱི་གནད་དོན་ཐག་
གཅོད་པར་ཕན་ཐོགས་པས། ལྷ་གཅིག་སྨྲ་བ་ཚོས་རང་དབང་མེད་པར་མཚན་ཉིད་འདི་དང་ལེན་
བྱས་པ་ཡིན་ཞིང་། ཕྱིས་སུ་འགལ་བ་ལྟག་སྤྲོད་དུ་གྱུར་བའི་མཚན་ཉིད་འདི་ཡེ་ཤུའི་ཆོས་ལུགས་
དང་དབྱི་སི་ལན་ཆོས་ལུགས་ཀྱི་དགོངས་པའི་རྨང་རྡོ་རུ་གྱུར། དེ་ལས་གཞན་གལ་ཏེ་དག་ཞིང
(དགེ་བའི་ལྷ་ཡི་བསྟི་གནས།) དང་དམྱལ་བར (ངན་ཕྱོགས་ཀྱི་ལྷའི་བསྟི་གནས།)ཁས་བླངས་
པ་ཡིན་ན། འདི་ཡང་རྒྱུ་གཉིས་སྨྲ་བའི་ཆོས་ལུགས་ཀྱི་མཚན་ཉིད་རེད། 《དམ་པའི་གསུང་རབ་
རྙིང་མ》ཡི་ནང་དུ་འདི་འདྲའི་མཚན་ཉིད་གང་ཡང་གླེང་མྱོང་མེད་ལ། མི་ཤི་བའི་རྗེས་སུ་རྣམ་
ཤེས་སྔར་བཞིན་གནས་ཆོག་པ་ཡང་བཤད་མེད་དོ། །
ལོ་རྒྱུས་ཀྱི་ཆ་ཡོངས་ནས་བལྟས་ན། ལྷ་གཅིག་སྨྲ་བ་ནི་མཚར་གཟུགས་ལྟ་ཤེལ་ཞིག་དང་
འདྲ་བར་ལྷ་གཅིག་སྨྲ་བ་དང་རྒྱུ་གཉིས་སྨྲ་བ། ལྷ་མང་སྨྲ་བ་དང་ལྷ་ཀུན་ཁྱབ་སྨྲ་བ་སོགས་ཀྱི་ལྟ་
གྲུབ་རྒྱུད་འཛིན་བྱས་ཏེ། མཆོག་ཏུ་གྱུར་པའི་གཞུང་གཅིག་གི་ཁོངས་སུ་འདུ་བར་བྱས། མཐར་ཡེ་
ཤུ་ཆོས་ལུགས་པས་ལྷ་གཅིག་སྨྲ་བའི་ལྷ་ལ་དད་མོས་བྱེད་ཞོར་རྒྱུ་གཉིས་སྨྲ་བའི་གདོན་འདྲེ་ཡོད་
པར་ཁས་བླངས་ཤིང༌། ལྷ་མང་སྨྲ་བའི་འཕགས་མཆོག་ལ་ཁས་འཆེ་བ། གཞན་ད་དུང་ལྷ་ཀུན་ཁྱབ་
སྨྲ་བའི་རྣམ་ཤེས་ལའང་ཡིད་ཆེས་བྱེད། འདི་ལྟར་ཐ་དད་ཅིང་ཐ་ན་འགལ་བར་གྱུར་པའི་བསམ་
བློ་ལ། འབྱུང་ཁུངས་ཐ་དད་དུ་གྱུར་པའི་ཆོ་ག་དང་ལག་ལེན་བྱས་པ་འདི་ལ་ཆོས་ལུགས་རིག་པའི་
ཐོག་ནས་དམིགས་བསལ་གྱི་ཐ་སྙད་ཅིག་ཡོད་དེ། དེར་ལྟ་གྲུབ་མཉམ་བསྡུས ཟེར། ཕལ་
ཆེར་ལྟ་གྲུབ་མཉམ་བསྡུས་བྱས་པའི་ཆོས་ལུགས་ནི་འཛམ་གླིང་གི་ཆེས་གཞི་རྒྱ་ཆེ་བའི་ཆོས་ལུགས་དེ་ཡིན་སྲིད་དོ། །
རང་བྱུང་གི་ཆོས་ཉིད།
ང་ཚོས་མིག་སྔའི་བར་དུ་བགྲོ་གླེང་བྱས་ཟིན་པའི་ཆོས་ལུགས་མཐའ་དག་ལ་ཐུན་མོང་གི་
ཁྱད་ཆོས་གལ་ཆེན་ཞིག་ཡོད་པ་ནི། ང་ཚོས་དད་མོས་བྱེད་སའམ་ཡིད་ཆེས་བྱ་ཡུལ་དེ་ནི་ལྷ་ཞིག་
གམ་ཡང་ན་རང་བྱུང་ལས་འདས་པ་ཞིག་ཡིན། དེ་ལྟ་མོད་ཀྱང་འཛམ་གླིང་ཆོས་ལུགས་ལོ་རྒྱུས་ནི་
ལྷ་ཁོ་ནའི་ལོ་རྒྱུས་ཀྱང་མིན་ཏེ། སྤྱི་ལོ་སྔོན་གྱི1000ལོ་ཡས་མས་སུ་ཨེ་ཤ་ཡ་དང་ཨ་ཧྥེ་རི་ཁ་གླིང་
གི་སྐམ་ས་ཆེན་པོ་ནས་གསར་བྱུང་གི་ཆོས་ལུགས་དང་ངོ་བོ་མི་འདྲ་བའི་དད་མོས་འབྱུང་མགོ་
བརྩམས། རྣམ་པ་གསར་གྲས་སུ་རྒྱ་གར་གྱི་གཅེར་བུ་པ་དང་ནང་བསྟན་ཆོས་ལུགས།
ཀྲུང་གོའི་ཏའོ་ཅའོ་ཆོས་ལུགས། རུའུ་ལུགས། དེ་བཞིན་ས་དབུས་རྒྱ་མཚོའི་ངེས་འབྱུང་དང་སྐྱོ་ཤས་
གཙོ་བོར་སྨྲ་བའི་གྲུབ་མཐའ་དང་སྐྱིད་འདོད་རིང་ལུགསབཅས་
ཡོད་ལ། དད་མོས་བྱ་ཡུལ་ལྷ་ཞིག་མིན་པར་འདོད་པ་ནི་དེ་དག་ཐུན་མོང་གི་ཁྱད་ཆོས་ཡིན་ནོ། །
དད་མོས་འདི་དག་གིས་ཀྱང་མིའི་རིགས་ལས་འདས་པའི་འཇིག་རྟེན་བྱེད་པོ་ཞིག་གིས་
འཇིག་རྟེན་ལ་ཁ་ལོ་བསྒྱུར་བར་འདོད་ཀྱང་། དེ་དག་གིས་དད་གུས་བྱ་ཡུལ་ནི་རང་བྱུང་ངེས་
ལུགས་ཤིག་ཡིན་པ་ལས་བླ་ན་མེད་པའི་ལྷ་ཞིག་གི་འདོད་བློ་མིན། རང་བྱུང་ངེས་ལུགས་ལ་དད་
པའི་ཆོས་ལུགས་འདི་དག་ལས་ལ་ལས་ལྷ་ཞེས་པ་ཡོད་པར་ཁས་ལེན་ཀྱང་། ལྷ་ཡང་མི་དང་སྲོག་
ཆགས། རྩི་ཤིང་ནང་བཞིན་རང་བྱུང་ངེས་ལུགས་ལས་འདའ་བར་མི་ནུས་པར་འདོད། ལྷ་ལ་སྐྱེ་
ཁམས་མ་ལག་འདིའི་ཁྲོད་དུ་ཁྱད་འཕགས་ཀྱི་དགེ་མཚན(ཕག་རྒོད་དང་གླང་ཆེན་ལའང་རང་
རང་གི་དགེ་མཚན་ཡོད། )ངེས་ཅན་ཡོད་རུང་། ཁོ་ཚོས་ཀྱང་གླང་ཆེན་ནང་བཞིན་རང་བྱུང་ཆོས་
ཉིད་ལ་བསྒྱུར་བཀོད་བྱེད་མི་ནུས་ཏེ། འདིའི་ཐད་ཀྱི་དཔེ་མཚོན་ཅན་གྱི་དཔེར་བརྗོད་ནི་ནང་
བསྟན་ཆོས་ལུགས་ཡིན་པ་དང་། འདི་ནི་ཆེས་གལ་ཆེ་བའི་གནའ་བོའི་རང་བྱུང་ངེས་ལུགས་ལ་
དད་པའི་ཆོས་ལུགས་ཤིག་ཡིན་ཞིང་། དུས་དེ་རིང་ད་དུང་སྔར་བཞིན་དར་རྒྱས་གོང་འཕེལ་དུ་འགྲོ་བཞིན་ཡོད།
སངས་རྒྱས་ཆོས་ལུགས་ཀྱི་སྲོག་ཤིང་དུ་གྱུར་པའི་མི་སྣ་གཙོ་བོ་ནི་སྟོན་པ་ཤཱཀྱ་ཐུབ་པ་ཡིན་
ཞིང་། ཁོང་ནི་མི་ཞིག་ཡིན་པ་ལས་ལྷ་ཞིག་མིན་ནོ། །སྔོན་གྱི་མཚན་ལ་གཽ་ཏ་མ་
ཟེར་ཞིང༌། ནང་པའི་བསྟན་བཅོས་ལྟར་ན། སྟོན་པ་ཤཱཀྱ་ཐུབ་པ་ཁོང་ནི་ཧ་ལམ་སྤྱི་ལོ་སྔོན་གྱི་
ལོ500དུས་སུ་ཧི་མ་ལ་ཡའི་རྒྱལ་ཕྲན་ཞིག་གི་རྒྱལ་སྲས་ཡིན་ཞིང་། ཁོང་གིས་མི་རྣམས་སྡུག་བསྔལ་
གྱི་འོབས་སུ་ལྟུང་བར་གཟིགས་ནས་མི་བཟོད་པས་སྙིང་རྗེ་འཁྲུངས། ཉིད་ཀྱིས་མི་རྒན་གཞོན་ཕོ་
མོ་དང་བྱིས་པ་ཐམས་ཅད་ལ་རྒྱུན་པར་དམག་འཁྲུག་དང་ནད་ཡམས་སོགས་ཀྱིས་འཚེ་བ་བྱེད་
ཀྱིན་ཡོད་པར་མ་ཟད། ད་དུང་སེམས་ཁྲལ་དང་བློ་ཕམ། ཡིད་ཆད་སོགས་ཀྱི་བློ་ཁས་སྡུག་བསྔལ་
འབྱུང་བ་ལ་སུ་དང་སུ་ཡིན་རུང་ཐར་ཐབས་མེད་པར་གཟིགས། མི་རྣམས་ཀྱིས་རྒྱུ་ནོར་ལོངས་
སྤྱོད་དང་ཐོབ་གོ་སར་འཚོལ་སྙེག་བྱས་ཏེ། ཤེས་བྱ་ཡོན་ཏན་དང་རྒྱུ་ནོར་ལོངས་སྤྱོད་འཛོམས་
ཤིང་བུ་བུ་མོས་མཐའ་ནས་བསྐོར། ཕོ་བྲང་དང་སྡོད་ཁང་སོགས་བསྐྲུན་ཏེ་གྲུབ་འབྲས་ཇི་འདྲ་ལོན་
རུང་སྔར་བཞིན་ཆོག་ཤེས་ཀྱི་བསམ་པ་གཏན་ནས་མེད། དབུལ་པོ་ཞིག་གིས་སྒོར་ས་ཡ་གཅིག་
ཡོད་ན་བསམ་ཞིང༌། ཕྱིས་སུ་སྒོར་ས་ཡ་གཅིག་ལག་ཏུ་རེག་རྗེས་ས་ཡ་གཉིས་ཡོད་ན་འདོད། ས་ཡ་
གཉིས་ཡོད་རྗེས་བྱེ་བ་གཅིག་རེག་ན་ཅི་མ་རུང་སྙམ། ཕྱིས་སུ་དངོས་གནས་སྒོར་མོ་དེ་འདྲ་མང་
པོ་ཡོད་ཅིང་སྙན་གྲགས་རྒྱས་ནའང་། ཁོ་ཚོ་སྔར་བཞིན་ཆོག་ཤེས་མེད་པར་ད་དུང་འཛད་མཐའ་
མེད་པའི་སྡུག་བསྔལ་དང་སེམས་ཁྲལ་གྱི་དབང་གིས་སྐྱེ་རྒ་ན་འཆིའི་ལས་ལས་ཐར་བར་མི་ནུས་
ཤིང༌། འཆི་བའི་དུས་ལ་སླེབས་དུས་ཡོད་ཚད་རྨི་ལམ་ནང་བཞིན་ཚེ་སྲོག་ནི་སྙིང་པོ་ཅི་ཡང་མེད་
པའི་འཚོལ་སྙེག་ཅིག་དང་འདྲ། དེས་ན་འཁོར་བ་ལས་ཇི་ལྟར་ཐར་དགོས་ཤེ་ན།
སྟོན་པ་ཁོང་ཉིད་དགུང་ལོ29སྟེང་རྒྱལ་སྲིད་དང་རྒྱུ་ནོར། ཁྱིམ་མི་སོགས་སེང་གེའི་སྔོན་གྱི་
རྩྭ་བཞིན་དོར་ཏེ། རྒྱ་གར་བྱང་ཕྱོགས་ཀྱི་ཡུལ་གྲུ་ཀུན་ཏུ་སྡུག་བསྔལ་མཐའ་དག་སེལ་བའི་ཐབས་
མཆོག་འཚོལ་བར་ཆས། སྐབས་དེའི་ཆོས་གྲྭ་སོ་སོའི་སློབ་དཔོན་དག་གི་ཆོས་ལ་གསན་གཟིགས་
གནང་ཡང་། དེ་དག་གིས་ཁོང་ཉིད་ལ་ཐར་བའི་ལམ་སྟོན་མ་ནུས་ཀྱང་། ཁོང་ཉིད་ཡིད་མ་མུག་
པར་ཐར་བའི་ལམ་མཆོག་རང་གིས་འཚོལ་བར་ཆོད་སེམས་བརྟན་པོ་བཅངས་ཏེ། ལོ་དྲུག་ལ་
དཀའ་བ་སྤྱད་དེ་མིའི་རིགས་ཀྱི་སྡུག་བསྔལ་གྱི་ངོ་བོ་དང་རྒྱུ་རྐྱེན། སེལ་ཐབས་བཅས་ལ་བསམ་
གཞིགས་གནང་མཐར་ཁོང་གིས་སྡུག་བསྔལ་ཐམས་ཅད་ཀྱི་འབྱུང་ཁུངས་ནི་ལས་ངན་པ་དང་སྤྱི་
ཚོགས་ཀྱི་འདྲ་མཉམ་མིན་པ་མིན་ལ། ལྷ་ཞིག་གིས་བཀོད་སྒྲིག་བྱས་པ་ཡང་མ་ཡིན་པར་གང་ཟག་
སོ་སོའི་བློ་ལས་བྱུང་བ་རྟོགས།
སྟོན་པ་ཤཱཀྱ་ཐུབ་པས་མི་རྣམས་རྟག་ཏུ་དོན་དག་ཅིག་ལ་འཕྲད་མ་ཐག་འཕྲལ་མར་སྲེད་པ་
སྐྱེས་ཤིང་། སྲེད་པ་དེའི་དབང་གིས་ནམ་ཡང་ཆོག་ཤེས་ཀྱི་བསམ་པ་མེད། མི་དགའ་བའི་ལས་ཤིག་
ལ་ཕྲད་ན་གཡོལ་བར་འདོད་པ་དང་དགའ་བའི་ལས་ཤིག་ལ་ཕྲད་ན་རྒྱུན་འཁྱོངས་དང་དེ་ལས་
མང་པོ་འཐོབ་པར་འདོད་པས། མིའི་འདོད་པར་ནམ་ཡང་ཁེངས་དུས་ཤིག་མེད་ཕྱིར། རྟག་བརྟན་
གྱི་བདེ་བ་ཞེས་པ་ཞིག་མེད་དོ། །གནད་འདི་སྡུག་བསྔལ་གྱི་བར་སྐབས་སུ་ལྷག་ཏུ་མངོན་གསལ་
ཡིན་ཏེ། དཔེར་ན། ན་ཟུག་བྱུང་བའི་སྐབས་སུ། ན་ཟུག་བར་མ་ཆད་ཚེ་ང་ཚོ་ཤིན་ཏུ་མི་དགའ་བར་
ན་ཟུག་འཇོམས་ཐབས་སྣ་ཚོགས་སྤྱོད། ཡིན་ནའང་དགའ་བའི་ལས་ལ་འཕྲད་ཚེ་ང་ཚོར་ཡིད་ཚིམ་
པའི་དུས་ཤིག་གཏན་ནས་མེད་པར། ད་དུང་དགའ་བའི་ལས་འདི་འཛད་པར་དོགས་པའི་ཞེད་
སྣང་དང་མུ་མཐུད་དུ་རྒྱུན་འཁྱོངས་ནུས་ན་སྙམ། ལ་ལས་ལོ་མང་པོའི་རིང་ལ་བརྩེ་དུང་འཚོལ་
མོད། འོན་ཀྱང་དུས་ནམ་ཞིག་ལ་དངོས་གནས་ཐོབ་ཚེ། སྔར་བཞིན་ཆོག་ཤེས་མེད། ལ་ལས་ཕ་
རོལ་པ་རང་དང་བྲལ་བར་དོགས། ཡང་ལ་ལས་རང་ཉིད་ཀྱི་གཉའ་ཆག་དགོས་མི་འདུག་པར། དེ་
ལས་ལྷག་པའི་དགའ་རོགས་ཤིག་འཚོལ་དགོས(ད་དུང་ང་ཚོ་ཚང་མས་ཀྱང་མི་འགའ་ཤས་མ་
གཏོགས་རྒྱུས་མེད་པ་དང་། ཕྱོགས་གཅིག་ནས་ཕ་རོལ་པ་རང་ཉིད་དང་ཁ་བྲལ་རྒྱུར་འདོད་ནས་
སེམས་ཁྲལ་བྱས་ཤིང༌། ཡང་གཞན་ཞིག་ནས་ཕ་རོལ་པ་རང་ཉིད་ཀྱི་དགའ་རོགས་བྱེད་པའི་ཐོབ་ཐང་མེད་པར་འདོད་ཀྱིན་ཡོད )འདོད་ཀྱིན་ཡོད།
ནམ་མཁའ་ཡིས་ཆར་ཆུ་སྦྱིན་ནུས་ཤིང་སྤྱི་ཚོགས་ནང་རྐྱེན་ལ་བརྟེན་ནས་དྲང་བདེན་དང་
འཕྲོད་བསྟེན་བདེ་སྲུང་འདོན་སྤྲོད་བྱེད་ཐུབ་ལ། ཁ་ལས་རླུང་རྟ་རྒྱས་ན་སྒོར་མོ་ས་ཡ་ཅན་གྱི་ཕྱུག་
པོར་འགྱུར་ཐུབ་མོད། འོན་ཀྱང་ག་འདྲ་བྱས་ཀྱང་ང་ཚོའི་རྩ་བའི་སེམས་ཁམས་ལ་འགྱུར་བ་གཏོང་མི་
ནུས། དེའི་ཕྱིར་ཆེས་རླབས་ཆེ་བའི་རྒྱལ་པོ་ཡང་འཁོར་བའི་སྡུག་བསྔལ་ལས་ཐར་ཐབས་མེད་པས། སྐྱོ་
སྣང་དང་སྡུག་བསྔལ་ལས་ཐར་ཅི་ཐུབ་བྱས་ཏེ་བདེ་བ་དེ་བས་མང་པོ་འཚོལ་བར་འབད་ཀྱིན་ཡོད།
སྟོན་པ་ཤཱཀྱ་ཐུབ་པས་འཁོར་བའི་ཟོ་ཆུན་ཆེན་མོ་འདི་ལས་ཐར་བའི་ཐབས་ཤེས་
རྟོགས་པ་དང་། བྱ་དངོས་ཀྱིས་བདེ་བ་དང་སྡུག་བསྔལ་བསྐྱེད་པའི་དུས་སུ། གཙོ་བོ་བྱ་དངོས་ཀྱི་ངོ་
བོ་རང་མཐོང་དགོས་པ་ལས་བྱ་དངོས་ཀྱི་བསྐྱེད་པའི་ཚོར་བ་མ་ཡིན་ཚེ། སྡུག་བསྔལ་དེ་དག་ལས་
ཐར་བར་འགྱུར་བ་དང༌། སྡུག་བསྔལ་ཡིན་རུང་སྡུག་བསྔལ་དེ་འཕྲལ་དུ་ཡལ་བར་འདོད་པའི་བློ་
དེ་མ་སྐྱེས་ན། སྡུག་བསྔལ་གྱི་རྒྱ་ལས་ཐར་བར་ནུས་ཏེ། བར་སྐབས་དེར་སྡུག་བསྔལ་ཉམས་སུ་མྱོང་
བཞིན་ཡོད་ཅིང་དེ་ནི་བསམ་མི་ཁྱབ་པའི་མྱོང་རྟོགས་ཤིག་ཡིན་ནོ། །དེ་བཞིན་དུ་བདེ་སྐྱིད་ཡིན་རུང་
བདེ་སྐྱིད་འདི་བར་མ་ཆད་པར་འདོད་པའི་བློ་མ་སྐྱེས་ན། བདེ་སྐྱིད་ཉམས་སུ་མྱོང་བཞིན་ཡོད་ཀྱང་རྨོངས་པར་མི་འགྱུར་རོ། །
འོན་ཀྱང་ཇི་ལྟར་བྱས་ན་ད་གཟོད་སེམས་ཀྱིས་དངོས་པོའི་ངོ་བོ་རྟོགས་པ་དང་། འདོད་
ཡོན་མཐའ་དག་སྤངས་ཤིང་སྡུག་བསྔལ་ཉིད་སྡུག་བསྔལ་ཡིན་པ་དང་བདེ་བ་ཉིད་ཀྱང་བདེ་བ་
ཡིན་པ་རྟོགས་ཐུབ་ཅེ་ན། འདིའི་ཐད་ལ་སྟོན་པ་ཤཱཀྱ་ཐུབ་པས་སྟོང་ཉིད་སྒོམ་པའི་ཐབས་ལམ་ལ་
བརྟེན་ནས་སེམས་ཀྱིས་བྱ་དངོས་ཀྱི་ངོ་བོ་རྟོགས་ཤིང་འདོད་ཡོན་ལ་ཆགས་པ་དྲུངས་ནས་འབྱིན་
པར་ནུས་ལ། བློ་སྦྱོང་བྱས་པ་ལ་བརྟེན་ནས་སེམས་རྩེ་གཅིག་ཏུ “ངའི་ད་ལྟའི་ཚོར་བ་ཅི་ཞིག་ཡིན་
ནམ” ཞེས་པ་ཡིན་པ་ལས “ཅིའི་ཕྱིར་ང་ཡིན་དགོས་པ་རེད” ཅེས་པ་མིན་པར་བརྗོད། ཚད་
འདིར་སླེབས་རྒྱུར་ཤིན་ཏུ་ཁག་པོ་ཡིན་ཡང་། མི་སྲིད་པ་ཞིག་གཏན་ནས་མིན།
སྟོན་པ་ཤཱཀྱ་ཐུབ་པས་སྟོང་ཉིད་སྒོམ་ཐབས་ཀུན་སྤྱོད་སྣ་ཚོགས་ཀྱི་སྟེང་ཉམས་ལེན་མཐའ་
འཁྱོལ་ཡོང་བར་བྱས་ནས་གདུལ་བྱས་དོན་དངོས་ཀྱི་ཚོར་བ་ལ་སྔར་ལས་དམིགས་པ་རྩེ་གཅིག་ཏུ་
གཏོད་པ་ལས། འདོད་ཡོན་དང་འཁྲུལ་སྣང་སྣ་ཚོགས་ཀྱི་མཐའ་ལ་མི་ལྷུང་བར་བཀག་ཡོད། ཁོང་
གིས་གདུལ་བྱའི་གང་ཟག་རྣམས་ལ་སྲོག་མི་གཅོད་པ་དང་ལོག་གཡེམ་མི་བྱེད་པ། མ་བྱིན་མི་ལེན་
པའི་འདུལ་ཁྲིམས་བཅོས་ཡོད་དེ། རྒྱུ་མཚན་ནི་འདི་དག་གིས་འདོད་སྲེད་སྤང་ལ་མེ་སྟག་མཆེད་
པ་ནང་བཞིན་ཐོབ་གོ་ས་དང་དབང་པོའི་ཚོར་བ་བདེ་བའམ་ཁེ་གྲགས་ཁོ་ནའི་དབང་དུ་གྱུར་
འགྲོ་ལ། འདོད་པའི་མེ་ལྕེ་འདི་མཐའ་དག་རྩ་བ་ནས་ཞི་ནས་སྔོན་གྱི་མ་རིག་པ་དང་སྡུག་བསྔལ་
འབྱུང་བའི་བསམ་བློའི་སྐྱོན་ཀུན་སངས་ནས་མེད་པར་གྱུར་པ་དང་། མཐར་ཐུག་གི་བདེ་དགའ་
འབྱུང་བའི་ཡོན་ཏན་རྣམས་ཡོངས་སུ་རྒྱས་པའི་ཤེས་རབ་རྒྱུད་ལ་སྐྱེས་པར་ཞི་བ་མྱང་འདས་ཟེར།
ཞི་བ་མྱང་འདས་ཀྱི་གོ་འཕང་ཐོབ་པ་ན་སྡུག་བསྔལ་མ་ལུས་པ་ལས་ཐར་ཏེ་རང་གི་ཉེ་འགྲམ་གྱི་
བྱ་དངོས་མཐའ་དག་ལེགས་པར་རྟོགས་ནས་རྨོངས་པར་མི་འགྱུར་ལ། མི་རྣམས་སྡུག་བསྔལ་གང་
རུང་ལ་འཕྲད་སྲིད་ཀྱང་སྡུག་བསྔལ་དེས་ཁོ་ཚོར་ཤུགས་རྐྱེན་གང་ཡང་ཐེབས་མི་ནུས། རྒྱུ་མཚན་
ནི་སྲེད་པ་མེད་ན་སྡུག་བསྔལ་ཡང་མེད་པ་མ་ཡིན་ནམ།
སངས་རྒྱས་ཀྱི་གསུང་རབ་ལྟར་ན། སྟོན་པ་རང་ཉིད་ཚེ་གཅིག་ལུས་གཅིག་ལ་སངས་རྒྱས་
ཤིང་འཁོར་བ་ལས་ཐར་བར་གསུངས། དུས་ཕྱིས་ནས་བཟུང་ཁོང་ལ་སངས་རྒྱས་ཞེས་འབོད་ཅིང་།
དེ་ནི “སྒྲིབ་གཉིས་ཀྱི་མུན་པ་སངས་ཤིང་མཁྱེན་གཉིས་ཀྱི་སྣང་བ་རྒྱས་པའི” དོན་ནོ། །དུས་དེ་
ནས་བཟུང་སྟོན་པས་སྐུ་ཚེ་གང་བོར་བསྟན་པའི་འོད་སྣང་མཐའ་གྲུ་ཀུན་ལ་ཁྱབ་པར་བྱས་ནས་
འགྲོ་བ་མ་ལུས་པ་སྡུག་བསྔལ་གྱི་མུན་པ་ནས་གྲོལ་བར་བྱས། སྟོན་པའི་གསུང་གི་ཉིང་བཅུད་
མདོར་དྲིལ་ན། སྡུག་བསྔལ་ཐམས་ཅད་འདོད་ཆགས་ལས་བྱུང་ཞིང༌། སྡུག་བསྔལ་དང་བྲལ་བར་
འདོད་ན་ངེས་པར་དུ་འདོད་ཆགས་སྤངས་དགོས་ལ། འདོད་ཆགས་སྤངས་དགོས་ན་ངེས་པར་དུ་
རང་གི་སེམས་ཡོངས་སུ་བཏུལ་ཏེ། བྱ་དངོས་ཀྱི་ངོ་བོ་ག་འདྲ་ཡིན་པ་ཉམས་སུ་མྱོང་དགོས་པ་དེའོ། །
ནང་པའི་རྗེས་འཇུག་པ་ཚོར་མཚོན་ནས་བཤད་ན། “སངས་རྒྱས་ཀྱི་ཆོས” འདི་ནི་སྐྱེ་བོ་
ཀུན་ལ་རིས་སུ་མ་ཆད་པའི་རང་བྱུང་ངེས་ལུགས་ཤིག་ཡིན་ཏེ། “སྡུག་བསྔལ་ཐམས་ཅད་འདོད་
ཆགས་ལས་བྱུང” ཞེས་པ་ནི་སྐྱེ་བོ་ཀུན་ལ་རིས་སུ་མ་ཆད་པར་ཡོད། དེ་ཡང་དེང་གི་དངོས་
ལུགས་ཁྲོད་ཀྱིEནམ་ཡངMCདང་འདྲ་མཚུངས་ཡིན་པ་ལྟ་བུའོ། །དེའི་ཕྱིར་ནང་པའི་རྗེས་འཇུག་
པ་ཞེས་པ་རྣམས་ཀྱིས་ངེས་ལུགས་འདི་ལ་ཡིད་ཆེས་ཤིང༌། ངེས་ལུགས་འདི་ཉིན་རྒྱུན་གྱི་འཚོ་བའི་
ཁྲོད་ལག་ལེན་བྱེད། ཕྱོགས་གཞན་ཞིག་ནི་ལྷ་ཆེ་གེ་མོར་དད་མོས་བྱེད་རྒྱུ་ནི་ཁོ་ཚོར་མཚོན་ན་དེ་
འདྲ་གལ་ཆེན་ཞིག་མིན། ལྷ་གཅིག་སྨྲ་བའི་ཆོས་ལུགས་ཀྱི་ཆེས་མཐོ་བའི་རྩ་དོན་ནི། ལྷ་དབང་ཞེས་
པ་ཞིག་དངོས་གནས་ཡོད་པ་དང༌། དེས་ན་ལྷ་འདིས་ང་ཡོད་ས་ནས་ཅི་ཞིག་ཐོབ་འདོད་པ་རེད་
ཅེ་ན། སངས་རྒྱས་ཆོས་ལུགས་ཀྱི་རྩ་བའི་རྩ་དོན་ནི། སྡུག་བསྔལ་དངོས་སུ་ཡོད་པས་ང་རང་གང་
འདྲ་བྱས་ནས་དེ་ལས་ཐར་ཐུབ་བམ་ཞེས་པ་དེ་ཡིན་ནོ། །
སངས་རྒྱས་ཆོས་ལུགས་ཀྱིས་ཀྱང་ལྷ་ཞེས་པ་ཞིག་མེད་པར་མི་འདོད་པར་དེ་དག་ལ་མཆོག་གྱུར་
གྱི་ནུས་མཐུ་མངའ་བས་ཆར་ཆུ་དང་དམག་འཁྲུག་གི་རྒྱལ་ཁ་སྩོལ་ནུས་ཀྱང༌། འདོད་པས་སྡུག་བསྔལ་
བསྐྱེད་པའི་འཁོར་བའི་ཆོས་ཉིད་ལ་ཁོ་ཚོ་ཡང་ཐབས་མེད་པ་དང་། གལ་ཏེ་འདོད་པ་ཅི་ཡང་མེད་ན།
ལྷ་གང་གིས་ཀྱང་མི་ལ་སྡུག་བསྔལ་བསྐྱེད་མི་ནུས། ལྟོས་བཅས་ཀྱི་ཆ་ནས་བཤད་ན་གལ་ཏེ་མི་ཞིག་ལ་
འདོད་པའི་དབང་གིས་སྡུག་བསྔལ་བྱུང་བ་ཡིན་ན་ལྷ་གང་གིས་ཀྱང་སྐྱོབ་མི་ནུས་སོ། །
དེ་ཡང་ལྷ་གཅིག་སྨྲ་བའི་ཆོས་ལུགས་ནང་བཞིན་དེང་རབས་སྔ་མའི་རང་བྱུང་ངེས་ལུགས་
ཀྱི་ཆོས་ལུགས་སངས་རྒྱས་ཆོས་ལུགས་ཀྱང་ལྷ་ལ་དད་མོས་བྱེད་པའི་འཆིང་རྒྱ་ལས་གྲོལ་ཐུབ་མེད།
སངས་རྒྱས་ཆོས་ལུགས་ཀྱིས་རྗེས་འཇུག་པ་རྣམས་ལ་ཐོབ་གོ་ས་དང་མཚན་སྙན་གྲགས་སོགས་
འཇིག་རྟེན་ཆོས་བརྒྱད་ཀྱི་དབང་དུ་མི་འགྲོ་བར་འཚང་རྒྱ་བའི་ལས་ལ་འབད་དགོས་ཞེས་བསྟན་
ཡོད་མོད། འོན་ཀྱང་ནང་པའི་རྗེས་འཇུག་པ99%ཚད་འདི་ལ་སླེབས་དཀའ་བར་མ་ཟད། ཁོ་ཚོས་
མངོན་མཐོ་ངེས་ལེགས་ཀྱི་ཐར་བའི་དམིགས་ཡུལ་འདི་འགྲུབ་པ་ལ་བརྩོན་པ་བྱེད་ཀྱིན་ཡོད་ཀྱང་།
དུས་རྒྱུན་གྱི་འཚོ་བའི་ནང་དུ་ཕལ་ཆེ་བས་འཇིག་རྟེན་པའི་ཁེ་གྲགས་ཁོ་ན་གཉེར་ཞིང༌། ཁྱད་པར་
དུ་ནང་པའི་རྗེས་འཇུག་པ་ཚོས་ལྷ་སྣ་ཚོགས་ལ་དད་མོས་བྱེད་ཀྱིན་ཡོད། དཔེར་ན། རྒྱ་གར་གྱི་
ནང་པ་རྣམས་ཀྱིས་རྒྱ་གར་གྱི་ལྷ་ལ་དད་མོས་བྱེད་པ་དང༌། བོད་ཀྱི་ནང་པ་རྣམས་ཀྱིས་བོན་
གྱི་ལྷ་ལ་དད་མོས་བྱེད་པ། ཉི་ཧོང་གི་ནང་པ་རྣམས་ཀྱིས་ཤིན་ཏོ་ཆོས་ལུགས(ཉི་
ཧོང་ཡུལ་གྱི་གདོད་མའི་ཆོས་ལུགས་ཤིག་སྒྱུར་མཆན།)ཀྱི་ལྷ་ལ་དད་མོས་བྱེད་པ་བཞིན་ནོ། །
དེ་མིན་སངས་རྒྱས་ཆོས་ལུགས་ཀྱི་གྲུབ་མཐའ་ཁ་ཤས་ཀྱིས་ཀྱང་དུས་ཡུན་རིང་པོ་ཕར་འདས་
པ་དང་བསྟུན་ནས་ནམ་མཁའ་ཡོངས་སུ་བྱང་ཆུབ་སེམས་དཔའ་སྣ་ཚོགས་གསར་བཟོ་བྱས་ཡོད།
བྱང་ཆུབ་སེམས་དཔའ་དེ་དག་མི་ཡིན་ལ་ལྷ་ཡང་ཡིན་ཏེ། ཁོ་ཚོ་སངས་རྒྱས་ཤིང་འཁོར་བ་ལས་
ཐར་ཡོད་ན་ཡང༌། འགྲོ་བ་སེམས་ཅན་ཐམས་ཅད་སྡུག་བསྔལ་ལས་གྲོལ་བའི་ཆེད་དུ་ཡང་བསྐྱར་
མི་ལུས་བླངས། དེ་བས་ནང་པའི་རྗེས་འཇུག་པ་རྣམས་ཀྱིས་དད་མོས་བྱ་ཡུལ་ནི་ལྷ་མ་ཡིན་པར།
རྟོགས་པ་ཐོབ་ཀྱང་སངས་རྒྱས་མེད་པའི་གང་ཟག་དེ་དག་ཡིན་ཞིང༌། དེ་དག་གིས་འགྲོ་བ་མ་
ལུས་པར་འཁོར་བ་ལས་སྒྲོལ་པར་མ་ཟད། འཇིག་རྟེན་པའི་དོན་དག་ཀྱང་ཐག་གཅོད་བྱེད་བཞིན་
ཡོད། དེའི་རྐྱེན་གྱིས་ང་ཚོས་ཨེ་ཤ་ཡ་ཤར་མའི་ཁྱོན་ཀུན་ཏུ་བྱང་ཆུབ་སེམས་དཔའ་ལ་ལས་ཆར་ཆུ་
འབབ་པར་མགོན་སྐྱབས་དང་ལ་ལས་ནད་ལས་གྲོལ་བར་སྨན་གྱིས་མགོན་སྐྱབས་བྱེད། ཡང་ལ་
ལས་གཡུལ་ལས་རྒྱལ་ཁ་ཐོབ་པར་མགོན་སྐྱབས་བྱེད་ཀྱིན་ཡོད་པས། དད་ལྡན་མང་ཚོགས་རྣམས་
ཀྱིས་དད་སེམས་ཆེན་པོས་དེ་དག་ལ་སྤོས་བདུག་པ། མེ་ཏོག་དང་འབྲུ་རིགས། མངར་ཟས་ཀྱི་མཆོད་པ་བྱེད་པ་མཐོང་ངོ་།།
དད་ཡུལ་མི་རུ་གྱུར་པ།
དེ་བཞིན་དུ་རྣམ་པ་གསར་པའི་ཆོས་ལུགས་རྣམ་པ་སྣ་ཚོགས་པ་དག་གི་བར་དུ་དབྱེ་མཚམས་
གསལ་པོ་ཞིག་མེད་པའི་རྒྱུ་མཚན་གྱིས་ང་ཚོས་དེ་དག་གི་ལོ་རྒྱུས་རེ་རེ་བཞིན་ངོ་སྤྲོད་བྱེད་ཐབས་བྲལ།
དེ་དག་གིས “ལྟ་གྲུབ་མཉམ་བསྡུས” བྱས་པའི་སྣང་ཚུལ་ལྷ་གཅིག་སྨྲ་བའི་ཆོས་ལུགས་དང་དར་
ཁྱབ་འགྲོ་བཞིན་པའི་ནང་བསྟན་ལས་ཀྱང་མང་བ་རེད། དེ་ཡང་སངས་རྒྱས་ཆོས་ལུགས་པ་ཚོས་རྒྱ་
གར་ཆོས་ལུགས་ཀྱི་ལྷ་ལ་དད་མོས་བྱེད་མཁན་དང་འདྲ་བར། ལྷ་གཅིག་སྨྲ་བ་རྣམས་ཀྱིས་ཀྱང་སཱ་ཏན
ཡོད་པར་ཁས་འཆེ་ཞིང་། དེང་གི་དཔེ་མཚོན་རང་བཞིན་ལྡན་པའི་ཨ་རིའི་མི་རིགས་རིང་
ལུགས་པ(ཨ་རིའི་མི་རིགས་ཤིག་དངོས་སུ་ཡོད་པར་ཡིད་ཆེས་ཤིང་། དེས་ལོ་རྒྱུས་སྟེང་ནུས་པ་གལ་
ཆེན་ཐོན་ཡོད་པར་ཡིད་ཆེས་པ།)ཡིན་ལ། རང་དབང་ཚོང་རའི་མ་རྩ་རིང་ལུགས་པ(སྤྱི་ཚོགས་
དར་རྒྱས་ཡོང་བའི་ཐབས་ཤེས་བཟང་པོ་ནི་འདྲ་མཉམ་གྱི་འགྲན་རྩོད་དང་རང་གི་ཁེ་ཕན་ཁོ་ན་དོན་
གཉེར་བྱེད་པར་ཡིད་ཆེས་པ། )ཡང་ཡིན་པར་མ་ཟད། རང་དབང་གི་མི་ཚུལ་རིང་ལུགས་པའང་
( འཇིག་རྟེན་བྱེད་པོས་མིའི་རིགས་ལ་གང་དགར་འཕྲོག་མི་ཆོག་པའི་ཁེ་དབང་འགའ་བསྩལ་ཡོད་
པར་ཁས་ལེན་པ། )ཡིན་པ་བཞིན་ནོ། །མི་རིགས་རིང་ལུགས་ཀྱི་སྐོར་ས་བཅད་བཅོ་བརྒྱད་པའི་ནང་
དུ་བགྲོ་གླེང་བྱ་རྒྱུ་ཡིན། ཆེས་ལེགས་འགྲུབ་བྱུང་བའི་དེང་རབས་ཅན་གྱི་ཆོས་ལུགས་ཏེ། མ་རྩ་རིང་
ལུགས་ཀྱི་སྐོར་ས་བཅད་བཅུ་དྲུག་པའི་ནང་ཆེད་དུ་གང་དེའི་འདུ་ཤེས་དང་ཆོ་ག་སོགས་བགྲོ་གླེང་བྱ་
རྒྱུ་ཡིན། ས་བཅད་གཞན་པའི་ནང་དུ་མུ་མཐུད་དུ་མི་ཚུལ་རིང་ལུགས་ཀྱི་སྐོར་བགྲོ་གླེང་བྱ་རྒྱུ་ཡིན། ས་
བཅད་འདིའི་ཚན་པ་གཞན་དག་ནང་མུ་མཐུད་དུ་མི་ཆོས་རིང་ལུགས་ཀྱི་ཆོས་ལུགས་གླེང་བར་བྱའོ། །
ལྷ་ཡོད་སྨྲ་བའི་ཆོས་ལུགས་ནང་དུ་གཙོ་གནད་ལྷ་ལ་དད་མོས་བྱེད་པ་དེ་ཡིན་ཞིང་། མི་ཚུལ་
རིང་ལུགས་ཀྱི་ཆོས་ལུགས་ཀྱི་སྲོག་ཤིང་དུ་གྱུར་པ་ནི་མིའམ་ཡང་ན་ཤེས་མི་ཞིག་ལ་དད་མོས་བྱེད་
རྒྱུ་དེ་ཡིན་ནོ། །མི་ཚུལ་རིང་ལུགས་ཀྱི་གཞི་རྩའི་མཚན་ཉིད་ནི། ཤེས་མི་ནི་ཐུན་མོང་མ་ཡིན་པ
དང་མཆོག་ཏུ་གྱུར་པ། ངོ་བོའི་ཐོག་ནས་དེང་རབས་ཀྱི་སྲོག་ཆགས་གཞན་དག་དང་ཅུང་མི་འདྲ་
བར་ངོས་འཛིན་བྱེད་ཀྱིན་ཡོད། མི་ཚུལ་རིང་ལུགས་པ་ཞིག་ལ་མཚོན་ནས་བཤད་ན། ཤེས་མིའི་
ཐུན་མོང་མ་ཡིན་པའི་ཆ་དེ་ནི་འཛམ་གླིང་ཐོག་གི་དོན་ཆེན་ཞིག་ཡིན་པས། འཇིག་རྟེན་ཁམས་
ཀྱི་བྱ་དངོས་ཡོད་ཚད་ཀྱི་དོན་སྙིང་ལ་ཐག་གཅོད་བྱེད་ཀྱིན་ཡོད། “བཟང་པོ་སྐྱོང་བ” ཟེར་བ་ནི་
དོན་ལ་ཤེས་མིའི་ལེགས་པའི་ཕྱོགས་ཁོ་ན་བརྗོད་པར་གོ །འཛམ་གླིང་ཡོངས་ཀྱི་སྐྱེ་རིགས་གཞན་
པ་དང་ཚེ་སྲོག་མཐའ་དག་ཤེས་མིའི་ཁེ་ཕན་གྱི་ཆེད་དུ་གནས་པར་སྨྲ།
མི་ཚུལ་རིང་ལུགས་པ་ཡོད་ཚད་ཀྱིས་མི་གཤིས་ལ་དད་པ་བྱེད་མོད་ཀྱང་། མི་
གཤིས་ཀྱི་མཚན་ཉིད་འདྲ་མཚུངས་ཡིན་པའི་ངེས་པ་མ་མཆིས། དེ་ཡང་ཡེ་ཤུའི་ཆོས་ལུགས་ཀྱི་
གྲུབ་མཐའ་སོ་སོས “ལྷ” ཡི་མཚན་ཉིད་བཞག་པ་མི་འདྲ་བ་ནང་བཞིན། མི་ཚུལ་རིང་ལུགས་
ཀྱིས “མི་གཤིས” ལ་བཞག་པའི་མཚན་ཉིད་ཕལ་ཆེར་ཁ་གཏད་དུ་གྱུར་པའི་གྲུབ་མཐའ་གསུམ་
ཡོད་དོ། །ད་ལྟ་རྒྱུག་ཆེ་བའི་མི་ཚུལ་རིང་ལུགས་ཀྱི་གྲུབ་མཐའ་ནི། རང་དབང་མི་ཚུལ་རིང་ལུགས་
ཡིན་ཞིང༌། དེས་མི་གཤིས་ནི་མི་བུ་རེ་རེའི་རང་ཉིད་ཀྱི་ཐུན་མིན་ཁྱད་ཆོས་ཡིན་པས་མི་སྒེར་གྱི་
རང་དབང་ཡང་མཆོག་ཏུ་གྱུར་ཅིང་གནོད་འཚེ་གཏོང་མི་རུང་ངོ་། །རང་དབང་མི་ཚུལ་རིང་
ལུགས་པ་དེ་དག་གིས་འདོད་ཚུལ་ལྟར་ན། ཤེས་མི་བྱིངས་ལ་མཆོག་གྱུར་གྱི་མི་གཤིས་ཀྱི་ངོ་བོ་
ཞིག་ཡོད་པར་འདོད། མི་ཀུན་གྱི་བསམ་པས་འཛམ་གླིང་ཡོངས་ལ་དོན་སྙིང་ལྡན་པར་བྱས་ཤིང༌།
ཁྱད་པར་དུ་དེ་ནི་ཀུན་སྤྱོད་དང་ཆབ་སྲིད་སྣ་ཚོགས་ཀྱི་ཡང་དག་པའི་འབྱུང་གནས་ཡིན་པར་
འདོད། གལ་ཏེ་ཀུན་སྤྱོད་དང་ཆབ་སྲིད་ཀྱི་དཀའ་ཁག་ལ་ཕྲད་ཚེ། རང་སྐྱོན་རང་ཞིབ་དང་རང་
སེམས་ལ་ཉན་དགོས་ཏེ། མི་གཤིས་ཀྱི་གདངས་དེ་ལ་ཉན་དགོས། དེར་བརྟེན་རང་དབང་མི་ཚུལ་
རིང་ལུགས་ཀྱི་ཆེས་གལ་ཆེ་བའི་ཞལ་གདམས་ནི“ནང་སེམས་ཀྱི་གདངས་དབྱངས” དེ་རང་
དབང་ཡོང་བར་འགན་སྲུང་བགྱིས་ཏེ། ཕྱིའི་གནོད་པ་དང་འཚེ་བ་མི་ཐེབས་པ་བྱ་རྒྱུ་དེ་རེད། ཞལ་
གདམས་འདི་དག་གི་སྤྱི་ལ “འགྲོ་བ་མིའི་ཐོབ་ཐང” ཟེར་རོ། །
དཔེ་བཞག་ནས་བཤད་ན་འདི་ནི་རང་དབང་རིང་ལུགས་པས་ཁྲིམས་གཅོད་དྲག་པོ་དང་
སྲོག་ཁྲིམས་ལ་ངོ་རྒོལ་བྱེད་པའི་རྒྱུ་རྐྱེན་ཡང་རེད། ཉེ་རབས་ཀྱི་ཡོ་རོབ་གླིང་དུ་མི་བསད་པའི་ཉེས་
ཅན་ནི་འཇིག་རྟེན་ཁམས་ཀྱི་སྒྲིག་ལམ་ལ་གཏོར་བརླག་གཏོང་མཁན་དུ་བརྩི། འཇིག་རྟེན་ཁམས་
སླར་ཡང་སྙོམས་པོར་གནས་ཆེད་ཉེས་ཅན་རྣམས་ལ་ཡོངས་བསྒྲགས་བྱས་ནས་ཁྲིམས་ཆད་དྲག་
པོ་བཅད་པ་ནི། མི་རྣམས་ལ་འཇིག་རྟེན་གྱི་སྒྲིག་ལམ་སླར་ཡང་དོ་མཉམ་ཡོང་བར་བྱས་པ་སྟོན་
པ་དང་འདྲ། ཧྲ་ཧྲི་པི་ཡ་དང་མའོ་ལི་ཨེའི་དུས་སྐབས་སུ། ལོན་ཏོན་དང་ཕ་རི་སིའི་མི་རྣམས་ཀྱིས་
ཆེས་དགའ་བསུ་ཐོབ་པའི་རྩེད་འཇོ་ནི་ཡུལ་དངོས་སུ་ཉེས་ཅན་ལ་གདུག་རྩུབ་ཀྱིས་ཁྲིམས་ཆད་
གཅོད་པར་ལྟ་རྒྱུ་དེ་རེད། འོན་ཀྱང་ད་ལྟའི་ཡོ་རོབ་གླིང་དུ་སྲོག་ཆད་གཅོད་པ་ནི་མིའི་མཆོག་གྱུར་
གྱི་མི་གཤིས་ལ་རྡོག་རོལ་བཏང་བར་བརྩི། གཅིག་ཏུ་ན་གཉིས་ཀས་སྒྲིག་ལམ་ལ་སྲུང་སྐྱོང་བྱ་ཆེད་
ཡིན་མོད་ཀྱི། ད་ལྟའི་ཡོ་རོབ་པས་ཉེས་ཅན་ལ་གདུག་རྩུབ་ཆེན་པོས་སྲོག་ཁྲིམས་མི་གཅོད་པར།
དེ་ལས་ལྡོག་སྟེ་མི་གཤིས་ཅན་གྱི་ལག་ཐབས་སྤྱད་ནས་ཉེས་ཆད་བཅད་ན། ད་གཟོད་མིའི་རིགས་
ཀྱི་བརྩི་ཐང་ལ་སྲུང་སྐྱོང་དང་ཐ་ན་སླར་གསོ་ཐུབ་པ་དང༌། ལག་དམར་གྱི་མི་གཤིས་དམར་རྗེན་
དུ་བཏོན་པ་ལ་བརྟེན་ནས་མི་ཀུན་གྱིས་མིའི་མཆོག་གྱུར་གྱི་མི་གཤིས་དྲན་པར་ནུས་ན་སྒྲིག་ལམ་
ཡང་བསྐྱར་སླར་གསོ་བྱེད་ཐུབ་པ་དང༌། ལག་དམར་ལ་སྲུང་སྐྱོབ་འདི་ལྟར་བྱས་ན་ད་གཟོད་ང་
ཚོས་ལག་དམར་གྱི་བྱས་ཉེས་ཡོ་བསྲང་བྱེད་ཐུབ་པར་འདོད། །
རང་དབང་མི་ཚུལ་རིང་ལུགས་ཀྱིས་མི་གཤིས་མཆོག་ཏུ་བཀུར་མོད་ལྷ་གདོད་ནས་མེད་པར་
མི་འདོད་པར་མ་ཟད། དེའི་རྩ་བའི་གོ་དོན་གྱི་འབྱུང་ཁུངས་ཀྱང་ལྷ་གཅིག་སྨྲ་བ་རེད། དཔེར་ན་མི་
བུ་རེ་རེའི་ངོ་བོ་རང་དབང་དང་མཆོག་གྱུར་ཡིན་པར་འདོད་པ་སོགས་ནི་སྲོལ་རྒྱུན་གྱི་ཡེ་ཤུའི་ཆོས་
ལུགས་ཀྱིས་རྣམ་ཤེས་རང་དབང་དང་རྟག་བརྟན་ཡིན་པར་འདོད་པའི་མཚན་ཉིད་ལས་བྱུང་བ་
རེད། གལ་སྲིད་རྟག་བརྟན་གྱི་རྣམ་ཤེས་དང་འཇིག་རྟེན་བྱེད་པོ་ཞེས་པའི་མཚན་ཉིད་མེད་ཚེ། རང་
དབང་རིང་ལུགས་པས་ཤེས་མི་འགའ་ཤས་ལ་ཡང་སྙིང་ཐུན་མོང་མ་ཡིན་པའི་ཁྱད་ཆོས་གང་དག་
ཡོད་པའི་ཐད་ལ་འགྲེལ་བཤད་རྒྱག་བསམ་ཡང་ཧ་ཅང་དཀའ་བའི་ཚོད་དུ་གདའ།
མི་ཚུལ་རིང་ལུགས་ཀྱི་གྲུབ་མཐའ་གལ་ཆེན་གཞན་ཞིག་ནི་སྤྱི་ཚོགས་མི་ཚུལ་རིང་ལུགས་ཡིན་
ལ། སྤྱི་ཚོགས་རིང་ལུགས་པ་རྣམས་ཀྱིས “མི་གཤིས” ཟེར་བ་ནི། ཐུན་མོང་གི་མཚན་ཉིད་ཅིག་ཡིན་
པ་ལས་མི་སྒེར་མིན། དེའི་ཕྱིར་ཁོ་ཚོས་མཆོག་ཏུ་གྱུར་པ་ནི་མི་བུ་རེ་རེའི་སེམས་ཁོང་གི་སྐད་ཆ་དེ་མིན་
པར་ཤེས་མིའི་སྐྱེ་རིགས་ལས་གྲུབ་པའི་ཐུན་མོང་ཞིག་ལ་གོ་བར་སྨྲ། རང་དབང་མི་ཚུལ་རིང་ལུགས་
ཀྱིས་གང་ནུས་སྒོས་མི་སྒེར་ལ་རང་དབང་དོན་གཉེར་བྱ་ཅི་ཐུབ་བྱེད་པ་དང་། སྤྱི་ཚོགས་མི་ཚུལ་རིང་
ལུགས་ལྟར་ན་འཚོལ་སྙེགས་བྱེད་པ་ནི། མི་ཐམས་ཅད་འདྲ་མཉམ་ཡོང་རྒྱུ་དེ་རེད། སྤྱི་ཚོགས་རིང་
ལུགས་པ་ཞིག་ལ་མཚོན་ན། འདྲ་མཉམ་མིན་པ་དེ་ནི་མིའི་རིགས་ཀྱི་ངན་གཤིས་ཁྱད་ཆོས་གཙོར་
འཛིན་པར་མཚོན་ཞིང་། འདི་ནི་མིའི་རིགས་ཀྱི་ཡོངས་ཁྱབ་ཀྱི་ངོ་བོ་ལས་ཀྱང་གལ་ཆེ་ཕྱིར། འདི་ལྟར་
བྱས་ཚེ་མིའི་རིགས་ཀྱི་མཆོག་གྱུར་རང་བཞིན་ལ་ཕོག་ཐུག་ཚ་ནན་བཏང་བ་རེད། དཔེ་བཞག་ནས་
བཤད་ན། གལ་སྲིད་ཕྱུག་པོ་ལ་དབུལ་པོ་ལས་དམིགས་བསལ་གྱི་དབང་ཆ་ཡོད་ཚེ། དངུལ་ལོར་དོ་
སྣང་བྱས་ཚད་མིའི་རིགས་ཡོངས་ཁྱབ་རང་བཞིན་གྱི་ངོ་བོ་ལས་བརྒལ་བ( ངོ་བོའི་སྟེང་ནས་དབུལ་
ཕྱུག་གང་ཡིན་རུང་མིའི་རིགས་ཀྱི་ངོ་བོ་ཐད་ནས་ཡོད་ཚད་འདྲ་མཉམ་ཡིན་དགོས། ) མཚོན་པ་རེད།
རང་དབང་རིང་ལུགས་དང་འདྲ་བར་སྤྱི་ཚོགས་མི་ཚུལ་རིང་ལུགས་ཀྱི་རྨང་གཞི་ཡང་ལྷ་
གཅིག་སྨྲ་བ་གཞིར་བྱས་ཡོད་དེ། དཔེར་ན། མི་ཚང་མ་འདྲ་མཉམ་ཡིན་ཞེས་པ་ལྟ་བུའི་མཚན་
ཉིད་ནི། ལྷ་གཅིག་སྨྲ་བའི་ལྷའི་མདུན་དུ་རྣམ་ཤེས་མཐའ་དག་འདྲ་མཉམ་ཡིན་ཞེས་པ་ལྟ་བུ། སྲོལ་
རྒྱུན་གྱི་ལྷ་གཅིག་སྨྲ་བ་ལས་བྱུང་བ་མིན་པའི་མི་ཚུལ་རིང་ལུགས་ཀྱི་གྲུབ་མཐའ་གཅིག་པུ་དེ་ནི་
འཕེལ་འགྱུར་མི་ཚུལ་རིང་ལུགས་ཡིན་ཞིང་། དེའི་འཐུས་ཚབ་ནི་ན་ཙི་ཡིན་ནོ། །ན་ཙིའི་མི་ཚུལ་
རིང་ལུགས་ཀྱི་གྲུབ་མཐའ་གཞན་དང་ཐུན་མོང་མ་ཡིན་པའི་ཆ་ནི། དེར་འཕེལ་འགྱུར་སྨྲ་བའི་ཤན་
ཐེབས་པའི་དབང་གིས་མི་གཤིས་ལ་མཚན་ཉིད་མི་འདྲ་བ་བཞག་ཡོད། མི་ཚུལ་རིང་ལུགས་གཞན་
དང་བསྡུར་ན། ན་ཙིས་མིའི་རིགས་ཕྱོགས་མཐའ་དག་ནས་འདྲ་མཚུངས་གཏན་ནས་མིན་པ་དང༌།
ནམ་ཡང་འགྱུར་བ་མེད་པའང་མིན་པར་འཕེལ་འགྱུར་དང་ཉམས་རྒུད་དུ་འགྲོ་བའི་སྐྱེ་རིགས་
ཤིག་ཡིན་པར་ཁས་ལེན་ཞིང་། མི་འཕེལ་འགྱུར་བརྒྱུད་ནས་འཇོན་ནུས་མིའི་རིགས་ལས་རིང་དུ་
བརྒལ་བར་ནུས་ལ། ཉམས་རྒུད་དུ་གྱུར་ན་མིའི་མཚན་ཉིད་ཀྱང་མི་ཚང་བར་སྨྲ།
ན་ཙིས་རྨད་དུ་བྱུང་བའི་མི་རྒྱུད་ཉམས་རྒུད་དུ་མི་འགྲོ་བར་སྲུང་སྐྱོབ་བྱེད་པར་ཁ་གཡར་ཏེ།
མིའི་རིགས་ལ་ངོ་རྒོལ་བྱེད་པའི་བྱ་ངན་སྤེལ་བ་རེད། དེའི་ཕྱིར་ན་ཙིས་ཨརྱའི་མི་རྒྱུད(ཁོ་
ཚོ་ལྟར་ན་མི་རྒྱུད་འདི་ནི་ཆེས་ཡར་ཐོན་ལྡན་པའི་ཤེས་མིའི་རིགས་རྒྱུད་ཡིན་པར་སྨྲ།) ལ་སྲུང་སྐྱོང་
དང་གསོ་སྐྱོང་བཟང་པོ་བྱེད་དགོས་པའི་འདོད་ཚུལ་བཏོན་པ་དང་། ཡ་ཧུ་ད་པ་དང་ཅི་ཕི་སའེ་
པ། མཚན་མཐུན་དགའ་གྲོགས་སྒྲིག་མཁན། སྨྱོ་ནད་ཅན་སོགས་ནི་ཤེས་མི་ཉམས་རྒུད་དུ་སོང་བའི་
རིགས་སུ་བརྩི་བས། ངེས་པར་དུ་ལོགས་སུ་བཀར་པའམ་ཐ་ན་རྩ་སྟོང་དུ་གཏོང་དགོས་པར་བསྙད།
ན་ཙི་རྣམས་ཀྱིས་དག་སེལ་བྱས་ནས་བསྟན་དོན། ཤེས་མི་ཐོག་མ་ཉིད་ནས་རྣམ་པར་རྒྱལ་ཐུབ་པའི་
རྒྱུ་མཚན་ནི་མ་གཞི་ནས་འཕེལ་འགྱུར་ཁྲོད “ཅུང་ཕུལ་ཏུ་བྱུང་བའི” གནའ་བོའི་མི་རྒྱུད་བཟང་
པོའི་རིགས་བསལ་ནས “ཅུང་ཐ་ཤལ” ཡིན་པའི་མི་རྒྱུད་ཁ་ཤས་དོར་བ་སྟེ། དཔེར་ན། ནེ་ཨན་ཏི་
ཐི་པ་ཞེས་པའི་མི་རྒྱུད་འདི་གདོད་ནས་མེད་པར་གྱུར་པ་ལྟ་བུའོ། །ཆེས་ཐོག་མར་མི་ཡི་རིགས་མི་
འདྲ་བ་རྣམས་རིགས་རྒྱུད་མི་འདྲ་བ་ཙམ་ཡིན་མོད། འོན་ཀྱང་རྗེས་སུ་རིམ་འགྱུར་གྱི་བགྲོད་ལམ་མི་
འདྲ་བའི་ཕྱོགས་སུ་ཆས་ཤིང༌། སྣང་ཚུལ་འདི་འདྲ་འབྱུང་འགྱུར་ད་དུང་ཡང་བསྐྱར་འབྱུང་སྲིད་པ་
རེད། ན་ཙི་རྣམས་ཀྱི་འདོད་ཚུལ་ལྟར་ན། ཤེས་མིའི་མི་རྒྱུད་འདི་རིགས་རྒྱུད་མི་འདྲ་བ་དུ་མར་གྱེས་
ཤིང་། སོ་སོར་ཐུན་མོང་མ་ཡིན་པའི་ཁྱད་ཆོས་ལྡན་པ་དང་། ཁྱད་པར་དུ་ཨརྱའི་མི་རྒྱུད་འདི་ལ་
ལེགས་པའི་ཆ་ཡོངས་སུ་རྫོགས་ནས་རྗེས་དཔག་དང་མཛེས་སྡུག ཡིད་རྟོན་རུང་བ། བརྩོན་འགྲུས་ཆེ་
བ་སོགས་ལེགས་པའི་ཆ་མ་ལུས་འཛོམས་པས། ཨརྱའི་མི་རྒྱུད་འདི་རིམ་འགྱུར་ཁྲོད་དུ་མིའི་རིགས་
གཞན་ལས་རིང་དུ་བརྒལ་བར་བྱེད་པའི་མི་མངོན་པའི་ནུས་པ་ལྡན་པར་འདོད། དཔེར་ན། གཞན་
ཡ་ཧུ་ད་པ་དང་མི་རྒྱུད་ནག་པོ་ལ་སོགས་པའི་རིགས་རྒྱུད་འདི་དག་ལ་ཁྱད་ཆོས་གང་ཡང་མེད་
པས། དེང་གི་ནེ་ཨན་ཏི་ཐི་པ་རེད་ཅེས་བཤད་ཆོག གལ་ཏེ་ཁོ་ཚོར་རང་སྣང་གང་ཤར་དུ་རིགས་
རྒྱུད་སྤེལ་དུ་འཇུག་པ་དང་། ཐ་ན་ཨརྱའི་མི་དང་གཉེན་སྒྲིག་བྱས་ཚེ། མིའི་རིགས་ཀྱི་སྐྱེ་རིགས་སྤྱི་ལ་
འབག་བཙོག་ཐེབས་པ་མ་རེད་དམ།
སྐྱེ་དངོས་རིག་པ་བས་ན་ཙིའི་རིགས་རྒྱུད་གཞུང་ལུགས་ཀྱི་རྫུན་ཞབས་བརྟོལ་ཟིན་པ་དང་།
ཁྱད་པར་དུ་སྤྱི་ལོ1945ལོའི་རྗེས་ཀྱི་རྒྱུད་རྒྱུའི་ཞིབ་འཇུག་གིས་མིའི་རིགས་ཀྱི་རིགས་རྒྱུད་མ་ལག་
སོ་སོའི་ཁྱད་པར་ན་ཙིའི་ཚོད་དཔག་བྱས་པ་ལས་ཆུང་བ་ར་སྤྲོད་བྱུང་ཡོད། འོན་ཀྱང་སྡོམ་ཚིག་
འདི་དག་ནི་ཉེ་ལམ་གྱི་དོན་དག་ཤ་སྟག་སྟེ། སྤྱི་ལོ1933ལོའི་ཚན་རིག་ཤེས་བྱའི་ཆུ་ཚད་ལ་བསམ་
གཞིགས་བྱས་ཚེ། སྐབས་དེར་ན་ཙིས་དེ་ལྟར་འདོད་པར་བསམ་ཡུལ་ལས་འདས་པ་ཞིག་མ་རེད།
ནུབ་ཕྱོགས་ཀྱི་མཁས་པ་མང་པོ་ཞིག་གིས་མི་རྒྱུད་མི་འདྲ་བ་ཡོད་པར་ཁས་ལེན་ཞིང་། མི་རྒྱུད་
དཀར་པོ་རྣམས་གཞན་ལས་ཁྱད་དུ་འཕགས་པར་ཡིད་ཆེས་པ་དང༌། མཆོག་ཏུ་གྱུར་པའི་རིགས་
རྒྱུད་དེ་དག་ལ་སྲུང་སྐྱོང་དང་གསོ་སྐྱོང་བྱེད་དགོས་པ་ལའང་ཡིད་ཆེས་བྱེད། མཚན་སྙན་ཕྱོགས་
ཀུན་ཏུ་རྒྱས་པའི་ནུབ་ཕྱོགས་ཀྱི་སློབ་གྲྭ་ཆེན་མོ་རུ་མཁས་པ་ཚོས་ཆེས་སྔོན་ཐོན་ཅན་གྱི་ཚན་རིག་
ཞིབ་འཇུག་ལས་ཁུངས་དག་གི་ཐབས་ལམ་སྤྱད་དེ། ཞིབ་འཇུག་གི་སྙན་ཞུ་རུ་མི་རྒྱུད་དཀར་པོ་
རྣམས་ཨ་ཧྥེ་རི་ཁའི་མི་དང་དབྱིན་ཏི་ཨན་གྱི་མི་དང་བསྡུར་ན་དེ་ལས་རིག་པ་རྣོན་པོ་དང་ཀུན་
སྤྱོད་ལེགས་པ། ལག་རྩལ་ལྡན་པར་ར་སྤྲོད་བྱུང་ཡོད་སྐད། གཞན་ཝ་ཧྲིང་ཐོན་དང་ལོན་ཏོན། ཁན་
ཕེ་ར་ཡི་ཆབ་སྲིད་པ་དག་གིས་ཀྱང་རང་ཉིད་ཀྱིས་ངེས་པར་དུ་མི་རྒྱུད་དཀར་པོ་རྣམས་ལ་འབག་
བཙོག་དང་ངན་རུལ་དུ་མི་འགྱུར་བར་སྔོན་འགོག་བྱེད་དགོས་པར་ཡིད་ཆེས་བྱེད་བཞིན་ཡོད་
པས། ཚད་བཀག་སྣ་ཚོགས་བཟོས་ཏེ་ཀྲུང་གོ་པ་དང་ཐ་ན་དབྱི་ཐ་ལིའི་མི་དམངས་ཨ་རི་དང་ཨོ་
སི་ཁྲུ་ལི་ཡ་ལྟ་བུའི “ཨརྱའི” རྒྱལ་ཁབ་ཏུ་གནས་སྤོ་བྱེད་པར་བཀག་སྡོམ་བྱེད་བཞིན་ཡོད།
ལངས་ཕྱོགས་འདི་དག་ལ་ཚན་རིག་ཞིབ་འཇུག་གི་གྲུབ་འབྲས་གསར་པ་སྤེལ་རྗེས་སྔར་
བཞིན་འགྱུར་ལྡོག་གང་ཡང་བྱུང་མེད། སྤྱི་ཚོགས་དང་ཆབ་སྲིད་ཀྱི་སྟོབས་ཤུགས་ནི་ཚན་རིག་ལས་
ཆེ། གནད་འདིའི་ངོས་ནས་བཤད་ན། ཞི་ཐེ་ལེས་རང་ཉིད་ལྔ་ལམ་དུ་བརྫངས་པ་དང་ཆབས་ཅིག་
རིགས་རྒྱུད་རིང་ལུགས་ཀྱང་མཉམ་དུ་ལྔ་ལམ་དུ་བརྫངས་པ་རེད། ཁོས་འཛམ་གླིང་འཁྲུག་ཆེན་
གཉིས་པ་སློང་བའི་སྐབས་སུ། ཁོའི་དགྲ་བོས་བཙན་ཤུགས་སྒོས་དཀར་ནག་ཤན་འབྱེད་པ་བཞིན་མི་
རྣམས “ང་ཚོ” དང “ཁོ་ཚོ” གཉིས་སུ་བཀར། འོན་ཀྱང་དེའི་རྗེས་སུ་ན་ཙིའི་བསམ་བློ་ནི་མངོན་
སུམ་འཛེམ་མེད་སྒོས་རིགས་རྒྱུད་རིང་ལུགས་དྲིལ་བསྒྲགས་བྱས་པའི་དབང་གིས་རིགས་རྒྱུད་རིང་
ལུགས་ནུབ་ཕྱོགས་སུ་ཁ་ཡོད་རུང་ལྕེ་མེད་པའི་ཚད་ལ་ལྷུང་། ཡིན་ནའང་བསྒྱུར་བཅོས་བྱེད་ན་སྔར་
བཞིན་དུས་ཡུན་ངེས་ཅན་ཞིག་དགོས་ཤིང་། མ་མཐའ་ཡང་དུས་རབས20པའི་ལོ་རབས60ནང་དུ་
མི་རྒྱུད་དཀར་པོ་མཆོག་ཏུ་བརྩི་བ་ནི་སྔར་བཞིན་ཨ་རིའི་ཆབ་སྲིད་ཀྱི་འདུ་ཤེས་འཛིན་སྟངས་གཙོ་
བོར་གྱུར་ཡོད། མི་རྒྱུད་དཀར་པོ་ཁོ་ན་མ་གཏོགས་ཨོ་སི་ཁྲུ་ལི་ཡར་གནས་སྤོ་བྱེད་མི་ཆོག་པའི་སྲིད་
ཇུས་ད་སྤྱི་ལོ1973ལོར་གཞི་ནས་མེད་པར་བཟོས་པ་དང་། ཨོ་སི་ཁྲུ་ལི་ཡའི་གཉུག་གནས་མི་རིགས་
དག་ལ་དུས་རབས20པའི་ལོ་རབས60ཡི་སྐབས་སུ་ད་གཟོད་འདྲ་མཉམ་གྱི་ཆབ་སྲིད་ཁེ་དབང་ཐོབ་
མོད་ཀྱང་། མི་ཕལ་ཆེ་བ་ལ་སྔར་བཞིན་སྤྱི་དམངས་ཀྱི་ནུས་པ་འདོན་སྤེལ་བྱེད་པའི་ནུས་པ་མེད་
པར་བསྙད་པས་འདེམས་བསྐོའི་ཁྲོད་འདེམས་ཤོག་འཕེན་པའི་ཁེ་དབང་མེད་དོ། །
ན་ཙིས་མི་གཤིས་ལ་ངོ་རྒོལ་བྱེད་པ་ཡང་མིན་ཏེ། ཁོ་ཚོ་རང་དབང་མི་ཚུལ་རིང་ལུགས་དང་
འགྲོ་བ་མིའི་ཐོབ་ཐང་། གུང་ཁྲན་རིང་ལུགས་ཀྱི་ཁ་གཏད་དུ་འགྲེང་དོན་ནི། དེ་ལས་ལྡོག་སྟེ་ཁོ་ཚོས་
མི་གཤིས་གལ་ཆེར་བརྩི་ཞིང་མིའི་རིགས་ལ་མི་མངོན་པའི་ནུས་ཤུགས་ཆེན་པོ་འདོན་སྤེལ་བྱེད་
རུང་བར་ཡིད་ཆེས་པའི་རྐྱེན་གྱིས་རེད། ཁོ་ཚོས་ཏར་ཝུན་གྱི་འཕེལ་འགྱུར་སྨྲ་བའི་གཏན་ཚིགས་ལ་
གཞིགས་ནས་ངེས་པར་དུ་འཕེལ་འགྱུར་བརྒྱུད་དེ་འཚོ་གནས་ལ་འཚམ་པའི་མི་འཚོ་རུ་བཅུག་ཅིང་
མི་འཚམ་པ་དག་དོར་ན། ད་གཟོད་མིའི་རིགས་མུ་མཐུད་དུ་འཚོ་གནས་དང་སྐྱེ་འཕེལ་ཐུབ་པར་
འདོད། འོན་ཀྱང་རང་དབང་རིང་ལུགས་དང་གུང་ཁྲན་རིང་ལུགས་ཀྱིས་ཉམ་ཆུང་ལ་སྲུང་སྐྱོབ་བྱེད་
ཀྱིན་ཡོད་པས། འཚོ་གནས་ལ་མི་འཚམ་པ་དག་འཚོ་གནས་བྱེད་དུ་བཅུག་པར་མ་ཟད། ད་དུང་དེ་
དག་ལ་སྐྱེ་འཕེལ་གྱི་གོ་སྐབས་ཀྱང་སྤྲད་པ་དང༌། དེ་ལྟར་བྱས་ན་རང་བྱུང་གདམ་གསེས་ཀྱི་སྒྲིག་
ལམ་ལ་གཏོར་བརླག་བཏང་བ་ཡིན་ཕྱིར་ཆེས་འཚོ་གནས་ལ་འཚམ་པའི་མིའི་རིགས་ཡིན་རུང་ངན་
རུལ་དུ་གྱུར་པའི་མི་ཚོགས་ཀྱིས་ཤན་ཤུགས་ཐེབས་ཏེ། དེ་ལས་འཚོ་གནས་ལ་མི་འཚམ་པའི་རིགས་
སུ་གྱུར་ནས་མི་རབས་ནས་མི་རབས་བརྒྱུད་རྗེས་མཐར་རྩ་སྟོངས་སུ་གྱུར།
སྤྱི་ལོ1942ལོའི་འཇར་མན་གྱི་སྐྱེ་དངོས་སློབ་དེབ་ཅིག་ཏུ “རང་བྱུང་ཁམས་དང་མིའི་རིགས་ཀྱི་
ངེས་ལུགས” ཞེས་པའི་ཚན་པ་ཞིག་ཡོད། དེའི་ནང་དུ་རང་བྱུང་ཁམས་ཀྱི་ངེས་ལུགས་ནི་སྐྱེ་དངོས་
ཐམས་ཅད་ཀྱིས་ངེས་པར་དུ་སྙིང་རྗེ་མེད་པར་འཐབ་རྩོད་ཁྲོད་དུ་འཚོ་གནས་བྱེད་དགོས་ཤིང་། སྐྱེ་
དངོས་ཀྱིས་ས་ཞིང་གི་ཆེད་དུ་ཇི་ལྟར་འབད་བརྩོན་བྱེད་པ་དང་འབུ་སྦུར་བས་རྒྱུད་སྤེལ་ཆེད་དུ་
འབད་བརྩོན་ག་འདྲ་བྱས་ཚུལ་བརྗོད་ཡོད་ལ། སློབ་དེབ་དེའི་མཐའ་མཇུག་གི་སྡོམ་ཚིག་ནི་འདི་ལྟ་སྟེ།
འཚོ་གནས་ཀྱི་ཆེད་དུ་བསླངས་བའི་འཐབ་འཛིང་འདི་ནི་དཀའ་ཚེགས་ཆེ་ཞིང་
སྙིང་རྗེ་བྲལ་མོད། འོན་ཀྱང་དེ་ནི་ཚེ་སྲོག་རྒྱུན་མཐུད་བྱེད་པའི་ལམ་བུ་ཉག་ཅིག་ཡིན།
འཐབ་རྩོད་འདིས་འཚོ་གནས་ལ་མི་འཚམ་པའི་རིགས་ཐམས་ཅད་མེད་པར་བཟོ་ཐུབ་
པར་མ་ཟད། འཚོ་གནས་ལ་འཚམ་པ་རྣམས་བསལ་འདེམས་བྱ་ཐུབ། རང་བྱུང་ངེས་
ལུགས་འདི་དག་ལ་གདོད་ནས་དོགས་པ་ཟ་མི་རུང་། རྒྱུ་མཚན་ནི་མིག་སྔར་ད་དུང་
འཚོ་བཞིན་པའི་སྐྱེ་དངོས་ནི་བདེན་དཔང་རེད། སྐྱེ་དངོས་འདི་དག་ལ་སྙིང་རྗེ་མེད་
པས་ངོ་རྒོལ་བྱེད་མཁན་རྣམས་དེ་མ་ཉིད་དུ་རྩ་མེད་གཏོང་སྲིད། སྐྱེ་དངོས་རིག་པས་ང་
ཚོར་བཤད་པ་ནི་སྲོག་ཆགས་དང་རྩི་ཤིང་སྐོར་གྱི་དོན་དག་ཙམ་མ་ཡིན་པར། ད་དུང་
འཚོ་བའི་ཁྲོད་ངེས་པར་དུ་བརྩི་སྲུང་བྱ་དགོས་པའི་ངེས་ལུགས་དང་ཕུགས་འདུན་ལ་བློ་
བརྟན་འགྱུར་མེད་སྒོས་ངེས་ལུགས་དེ་དག་ལ་གཞིགས་ཏེ་མུ་མཐུད་དུ་འཚོ་གནས་དང་
འགོག་རྒོལ་བྱེད་དགོས་པར་བརྗོད་ཡོད། ཚེ་སྲོག་གི་དོན་སྙིང་ནི་འཐབ་རྩོད་ཡིན་པ་
དང་། ངེས་ལུགས་འདི་དག་ལ་ངོ་རྒོལ་བྱས་ན་མཐའ་མར་ཆག་སྒོ་འབྱུང་ངེས་སོ། །
སློབ་དེབ་ཏུ་གོང་གསལ་གྱི་རྗེས་སུ་ཞི་ཐེ་ལིའི《ང་ཡི་འབད་བརྩོན》ཞེས་པ་
ལས་དུམ་མཚམས་ཤིག་དྲངས་ཡོད་དེ། “རང་བྱུང་ངེས་ལུགས་ལ་ངོ་རྒོལ་བྱེད་འདོད་པའི་མི་ནི། རང་
ཉིད་ཀྱིས་ཐུགས་རྗེ་ཞུ་འོས་པ་དང་རང་ཉིད་མི་ཞིག་ཡིན་པའི་རྩ་དོན་ལ་རྒྱབ་འགལ་བྱས་པ་རེད།
རང་བྱུང་ལ་ངོ་རྒོལ་བྱས་ན་མིའི་རིགས་རང་གིས་རང་ཉིད་བརླག་པའི་རྒྱུ་ཡིན” ཞེས་བརྗོད་པ་རེད།
ང་ཚོ་ད་ལྟ་སྟོང་ལོ་གསུམ་པར་སླེབས་མ་ཐག་ཡིན་ཕྱིན། འཕེལ་འགྱུར་མི་ཚུལ་རིང་ལུགས་
ཀྱི་འབྱུང་འགྱུར་ག་འདྲ་ཡིན་པ་རྟོགས་མི་ནུས། ཞི་ཐི་ལི་ལ་ངོ་རྒོལ་བྱེད་པའི་དམག་འཁྲུག་མཇུག་
བསྒྲིལ་རྗེས་ཀྱི་ལོ་ངོ60ཡི་ནང་ཚུན་དུ། འབྲེལ་ཡོད་ཀྱི་འཛེམ་བྱ་སྔར་བཞིན་གནས་ཡོད་པས། སུ་
ཞིག་གིས་ཀྱང་མི་ཚུལ་རིང་ལུགས་དང་འཕེལ་འགྱུར་སྨྲ་བ་གཉིས་ཟུང་འབྲེལ་བྱེད་པ་དང་སྐྱེ་
དངོས་རིག་པས་ལག་ཐབས་ལ་བརྟེན་ནས་ཤེས་མི “རིམ་འཕར” བྱེད་པའི་འདོད་ཚུལ་བཏོན་
མེད། འོན་ཀྱང་དུས་དེ་རིང་འདོད་ཚུལ་དེ་རོ་ལངས་བརྒྱབ་པ་ནང་བཞིན་སླར་ཡང་དར་བཞིན་
མཆིས། སུས་ཀྱང་རིགས་རྒྱུད་དང་མི་རིགས་ཐ་ཤལ་ཅན་རྣམས་འདོར་དགོས་ཞེས་བརྗོད་མེད་
རུང་། མི་མང་པོ་ཞིག་གིས་སྔར་ལས་ལྷག་པའི་སྔོན་ཐོན་གྱི་མིའི་རིགས་ཀྱི་སྐྱེ་དངོས་རིག་པའི་ཤེས་
བྱ་བེད་སྤྱད་ནས་ག་འདྲ་བྱས་ཏེ་ལེགས་པའི་ཆ་ཡོངས་སུ་རྫོགས་པའི་མིའི་རིགས་ཤིག་གསར་སྐྲུན་
བྱེད་པའི་ཐད་ལ་བསམ་བློ་གཏོང་བཞིན་ཡོད་དོ། །
དུས་མཚུངས་སུ་རང་དབང་མི་ཚུལ་རིང་ལུགས་དང་ཚེ་སྲོག་ཚན་རིག་གསར་ཤོས་ཀྱི་ཞིབ་
འཇུག་གྲུབ་འབྲས་བར་ལ་བར་མཚམས་ཤིག་བྱུང་ཡོད་པས། ང་ཚོས་མྱུར་དུ་སྣང་ཆུང་བྱེད་ཐབས་
མེད་པར་ཐད་ཀར་དུ་ཁ་གཏད་དགོས། ང་ཚོའི་རང་དབང་ཆབ་སྲིད་དང་ཁྲིམས་འཛིན་མ་ལག་
གནས་ཡོད་པའི་རྒྱུ་མཚན་ནི། མི་ཚང་མར་བླ་ན་མེད་པ་དང་འབྲལ་ཐབས་མེད་པ། བསྒྱུར་བཅོས་
གཏོང་ཐབས་མེད་པའི་ངོ་བོ་ཞིག་ཡོད་པར་ཡིད་ཆེས་བྱེད་པའི་རྐྱེན་གྱིས་ཡིན་པ་དང་། འདི་དག་གིས་
འཛམ་གླིང་ལ་དོན་སྙིང་ལྡན་པར་བྱས་ཡོད། འདི་ཡང་ཀུན་སྤྱོད་དང་ཆབ་སྲིད་ཡང་དག་པ་ཡིན་
པའི་འབྱུང་གནས་ཀྱང་ཡིན་ནོ། །དེ་ལྟ་མོད་ཀྱི་མཚན་ཉིད་འདིའི་འབྱུང་རྩ་ནི་སྲོལ་རྒྱུན་གྱི་ཡེ་ཤུའི་ཆོས་
ལུགས་ཀྱི་ཡིད་ཆེས་ཏེ། མི་བུ་རེ་རེའི་ཕུང་བོའི་ནང་དུ་རང་དབང་དང་རྒུད་པ་མེད་པའི་རྣམ་ཤེས་
ཤིག་ཡོད་པར་ཡིད་ཆེས་པ་དེ་རེད། ཡིན་ནའང་འདས་པའི་ལོ་ངོ་ཉིས་བརྒྱའི་ནང་ཚུན་དུ། ཚེ་སྲོག་
ཚན་རིག་གིས་ཡིད་ཆེས་དེ་རྩ་བ་ནས་གཏོར་བརླག་བཏང་ཟིན་པ་དང༌། ཚན་རིག་པས་མིའི་རིགས་ཀྱི་
ཕུང་པོ་འདིའི་འཁོར་བསྐྱོད་ལ་ཞིབ་འཇུག་བྱེད་དུས་རྣམ་ཤེས་ཞེས་པ་ཞིག་གཏན་ནས་མ་རྙེད། ཚན་
རིག་པ་མང་པོ་ཞིག་གིས་མིའི་རིགས་ཀྱི་བྱ་སྤྱོད་ལ་ཁ་ལོ་བསྒྱུར་བར་བྱེད་མཁན་ནི་རང་དབང་གི་
འདོད་འདུན་ཞེས་པ་ཞིག་མིན་པར། སྐུལ་རྒྱུ་དང་རྒྱུད་རྒྱུ། དབང་རྩའི་དབང་གིས་ཡིན་ཕྱིར། ང་ཚོ་སྤྲ་
ནག་དང་སྤྱང་ཀི གྲོག་མ་སོགས་དང་མི་འདྲ་ས་གང་ཡང་མེད། ང་ཚོའི་ཁྲིམས་འཛིན་དང་ཆབ་སྲིད་
ལམ་ལུགས་རྣམས་ཀྱིས་གསར་དུ་རྟོགས་པའི་གནས་ཚུལ་འདི་དག་ལ་འཕྲད་དུས། སྐབས་མང་པོ་
ཞིག་ལ་མ་མཐོང་ཁུལ་དང་གདོང་གཏད་མི་འདོད་པར་སྡོད་ཀྱིན་ཡོད། འོན་ཀྱང་དྲང་མོར་བཤད་ན་
ད་ལྟ་སྐྱེ་དངོས་རིག་པ་དང་བཅའ་ཁྲིམས། ཆབ་སྲིད་རིག་པའི་བར་མཚམས་ཀྱི་བར་གྱང་འདིས་དོན་
དམ་པར་དུས་ཡུན་ག་ཚོད་ཅིག་ལ་རྒྱུན་འཁྱོངས་བྱེད་ཐུབ་པ་སུ་ཡིས་རྟོགས།

ས་བཅད་བཅུ་གསུམ་པ།
ལེགས་འགྲུབ་ཡོང་བའི་གསང་བ།

ཚོང་ལས་དང་བཙན་རྒྱལ། འཛམ་གླིང་རང་བཞིན་གྱི་ཆོས་ལུགས་བཅས་ཀྱིས་མཐར་ཧ་ལམ་
ཤེས་མི་ཡོད་དོ་ཅོག་ང་ཚོའི་དེང་གི་འཛམ་གླིང་ཡོངས་སུ་ཚུད་པར་བྱས། རྒྱ་བསྐྱེད་དང་གཅིག་
གྱུར་གྱི་གོ་རིམ་འདི་ནི་ཐད་ཀར་འཕེལ་རྒྱས་བྱུང་བ་དང་བགེགས་མེད་བདེ་བགྲོད་ཅིག་རྦད་དེ་
མིན་ཡང་། སྤྱི་ཡོངས་ལ་བལྟས་ན་རིག་གནས་ཉི་ཚེ་བ་མང་པོ་ནས་རིག་གནས་ཆེན་པོ་འགའ་
ཤས། མཐར་ས་སྒང་ཧྲིལ་པོའི་རིག་གནས་སྣ་གཅིག་ཅན་དུ་གྱུར་པ་ནི། མིའི་རིགས་ལོ་རྒྱུས་ཀྱི་ལྡོག་ཐབས་མེད་པའི་མཇུག་འབྲས་ཤིག་རེད།
ཡིན་ནའང་ང་ཚོས་འཛམ་གླིང་ཡོངས་རིག་གནས་སྣ་གཅིག་ཅན་དུ་འགྱུར་བར་གཡོལ་
ཐབས་མེད་ཅེས་སྨྲ་མོད་ཀྱང༌། དེ་ནི་དེང་གི་འཛམ་གླིང་སྟེང་ན་ཡོད་པའི་རིག་གནས་གང་
རུང་ཞིག་ཡིན་པའི་ངེས་པ་མ་མཆིས། ང་ཚོས་འབྱུང་སྲིད་པའི་གནད་གཞན་ཡང་ཤེས་འདོད་
པ་སྨོས་ཅི་དགོས། ད་ལྟ་གོ་ལ་ཧྲིལ་པོའི་སྤྱི་སྐད་དབྱིན་སྐད་ཡིན་པ་ལས་ཅིའི་ཕྱིར་ཏེན་མག་
གི་སྐད་མ་ཡིན་པ་དང༌། ཅིའི་ཕྱིར་འཛམ་གླིང་སྟེང་ཡེ་ཤུའི་ཆོས་ལུགས་ལ་དད་མཁན་མི་དུང་
ཕྱུར20དང་དབྱི་སི་ལན་ཆོས་ལུགས་ལ་དད་མཁན་མི་གྲངས་དུང་ཕྱུར12.5ཡོད་པ་རེད། དེ་
ལས་ལྡོག་སྟེ་མེ་དད་ཆོས་ལུགས་ལ་དད་མཁན་མི་ཁྲི15ལས་མེད་པ་དང་མུའུ་ནེ་ཆོས་ལུགས་
རྦད་དེ་མེད་པར་གྱུར་པའི་རྒྱུ་མཚན་ཅི་ཡིན་ནམ། གལ་ཏེ་ང་ཚོས་ཡང་ནས་བསྐྱར་དུ་ལོ་
ཆིག་ཁྲི་ཡི་གོང་རོལ་ཏུ་ལོག་སྟེ། འདི་དག་ཐམས་ཅད་བསྐྱར་དུ་མགོ་རྩོམ་དུ་བཅུག་པ་ཡིན་
ཚེ། དངོས་གནས་ལྷ་གཅིག་སྨྲ་བ་དར་རྒྱས་བྱུང་བ་དང་རྒྱུ་གཉིས་སྨྲ་བ་ཉམས་རྒུད་དུ་འགྲོ་བ་མཐོང་ཐུབ་བམ་ཞེ་ན།
བརྟག་དཔྱད་འདི་ནི་མི་ཤུགས་ཀྱིས་ནུས་པ་ཞིག་གཏན་ནས་མིན་ཕྱིར། ང་ཚོས་དངོས་གནས་
གཏན་ཁེལ་བྱེད་ཐབས་མེད། འོན་ཀྱང་ང་ཚོས་ལོ་རྒྱུས་ཀྱི་ཁྱད་ཆོས་གལ་ཆེན་གཉིས་ལ་ཞིབ་
དཔྱད་ཅིག་བྱས་ཚེ། ཁུངས་སྣེ་ཙམ་ལག་ཏུ་སོན་ཐུབ།
རྗེས་སུ་བློ་བཀོད་འདོན་པའི་ནོར་འཁྲུལ།
ལོ་རྒྱུས་ཐོག་གི་དུས་ཚོད་ངེས་ཅན་ཚང་མ་རྒྱ་ལམ་གྱི་བཞི་མདོ་དང་མཚུངས་ཤིང༌། འདས་
པའི་དུས་ནས་ད་ལྟའི་བར་དུ་བགྲོད་ལམ་གཅིག་མ་གཏོགས་འགྲོ་ས་མེད་ཀྱང་། མ་འོངས་པར་
གྲངས་ལས་འདས་པའི་ལམ་མདོ་མང་པོར་བགྲོད་ཆོག་ལ། དེའི་ནང་དུ་ལམ་ལ་ལའི་ཞེང་ཅུང་ཆེ་
ཞིང་སྙོམས་པོ་ཡིན་པར་མ་ཟད་ལམ་རྟགས་ཀྱང་ཅུང་གསལ་པོ་ཡོད་པར་བརྟེན། ཕལ་ཆེ་བས་
ལམ་དེ་འདེམས་སྲིད། ཡིན་ནའང་སྐབས་འགར་ལོ་རྒྱུས་ཀྱིས་མིའི་བསམ་ཡུལ་ལས་འདས་པའི་ལམ་ཁ་འདེམས་སྲིད།
དཔེ་བཞག་ན། སྤྱི་ལོ་དུས་རབས4པའི་དུས་མགོར་གནའ་བོའི་རོམ་བཙན་རྒྱལ་གྱིས་ཐབས་
ལམ་སྣ་ཚོགས་བརྒྱུད་ནས་ཆོས་ལུགས་ཀྱི་གནད་དོན་ཐག་གཅོད་བྱས་ཆོག་ལ། སྲོལ་རྒྱུན་རྒྱུན་
འཁྱོངས་དང་རྒྱུ་མང་ལྷ་མང་སྨྲ་བའི་སྣང་ཚུལ་རྒྱུན་མཐུད་བྱས་ཀྱང་ཆོག་མོད། འོན་ཀྱང་གནའ་
བོའི་རོམ་བཙན་རྒྱལ་གྱི་སྐབས་དེའི་གོང་མ་ཅུན་ཧྲི་ཐན་ཏེང་གིས་འདས་པའི་དུས་རབས་གཅིག་
གི་ནང་དུ་ཆོས་ལུགས་ཀྱི་རྩོད་རྙོག་རྒྱུན་ཆད་མེད་པར་བྱུང་བ་ལ་ཕྱིར་དྲན་བྱེད་དུས། གལ་ཏེ་ཆོས་
ལུགས་སྣ་གཅིག་ཅན་ཞིག་ལ་ཁ་གསལ་བའི་དགོངས་དོན་ཡོད་ཚེ། ཁོང་གིས་རིགས་རྒྱུད་སོ་སོར་
དབང་བསྒྱུར་བྱེད་པར་རམ་འདེགས་ཀྱི་བྱེད་ནུས་ཐོན་སྲིད་པར་འདོད་ཡོད་ངེས། དེར་མ་ཟད་
སྐབས་དེར་རྒྱལ་ཁབ་ཡོངས་ཀྱིས་བཀུར་བའི་ཆོས་ལུགས་ལ་འདེམས་ཆོག་པའི་ཆོས་ལུགས་མང་
པོ་ཞིག་ཡོད་དེ། དཔེར་ན། མུའུ་ནེ་ཆོས་ལུགས་དང་མེ་ཐི་ལ་ཆོས་ལུགས། སའེ་པེར་
རམ་དབྱི་ཞི་སི་ལ་དད་པའི་ཆོས་ལུགས། མེ་མཆོད་ཆོས་ལུགས། ཡ་ཧུ་ད་པའི་ཆོས་ལུགས། ཐ་ན་
སངས་རྒྱས་ཆོས་ལུགས་སོགས་གང་རུང་ཞིག་བཙན་རྒྱལ་ཐུན་མོང་གིས་བཀུར་བའི་ཆོས་ལུགས་
ལ་འདེམས་སྲིད་པ་རེད། དེས་ན་མཇུག་མཐར་ཁོས་ཡེ་ཤུ་ཆོས་ལུགས་འདེམ་དོན་ཅི་ཡིན་ནམ།
ཡེ་ཤུའི་ཆོས་ལུགས་རིག་པའི་ཆ་གང་ཞིག་གིས་ཁོང་གི་ཡིད་དབང་འཕྲོག་པ་ཡིན་ནམ། ཡང་ན་༦
ཤུའི་ཆོས་ལུགས་ཀྱི་དགོངས་པ་གང་ཞིག་ཁོས་བེད་སྤྱོད་བཏང་ན་ཕན་ཐོགས་ཡོད་པར་བསམ་
པ་རེད། ཁོ་ལ་ཆོས་ལུགས་ཀྱིས་དངོས་གནས་ཡིད་བཀུག་པ་ཡིན་ནམ། ཡང་ན་བློན་པོ་སུ་ཞིག་
གིས་ཡེ་ཤུའི་ཆོས་ལུགས་མགྱོགས་མྱུར་ངང་རྒྱ་བསྐྱེད་བྱེད་བཞིན་ཡོད་པས། འཕྲལ་དུ་སྐབས་
བསྟུན་དོན་སྒྲུབ་བྱས་ན་ལེགས་ཚུལ་ལབ་པ་རེད་ཅེ་ན། ལོ་རྒྱུས་རིག་པ་བས་ཚོད་དཔག་བྱས་
ཀྱང་། ཁ་གསལ་གྱི་ལན་གང་ཡང་འདོན་སྤྲོད་བྱེད་མི་ཐུབ། ཁོ་ཚོས་ཡེ་ཤུའི་ཆོས་ལུགས་ཀྱིས “ཇི་
ལྟར” གནའ་བོའི་རོམ་བཙན་རྒྱལ་དབང་འོག་ཏུ་བཅུག་པ་ལ་རྒྱས་པར་བཤད་རྒྱུ་ཡོད་རུང༌།
གསར་གཏོད་འདི་ལེགས་འགྲུབ “ཅིའི་ཕྱིར” ཡོང་བ་ལ་འགྲེལ་པ་གང་ཡང་བྱེད་དུ་མེད་དོ། །
ཡིན་ནའང “ཇི་ལྟར” དང “ཅིའི་ཕྱིར” བར་དུ་མི་འདྲ་ས་ཅི་ཡོད་ཅེ་ན། “ཇི་ལྟར” ལ་
གསལ་བཤད་བྱེད་སྐབས། ད་དུང་བསྟུད་མར་བྱུང་བའི་དོན་དག་ཅིག་གིས་དོན་དག་གཞན་ཞིག་
བྱུང་བར་བྱས་པའི་དོན་རྐྱེན་གྱི་གོ་རིམ་བསྐྱར་འཛུགས་བྱེད་དགོས། འོན་ཀྱང “ཅིའི་ཕྱིར” ལ་
འགྲེལ་བཤད་བྱེད་དུས་རྒྱུ་འབྲས་ཀྱི་འབྲེལ་བ་བཙལ་ཏེ། ཡང་སྙིང་དོན་དག་བསྟུད་མར་བྱུང་བའི་
རྒྱུ་རྐྱེན་འཚོལ་དགོས་པ་ལས། བསྟུད་མར་བྱུང་བའི་དོན་དག་གཞན་ཞིག་འཚོལ་རྒྱུ་མ་ཡིན་ནོ། །
དངོས་གནས་མཁས་པ་ལ་ལས “ཡེ་ཤུའི་ཆོས་ལུགས་དར་བའི” དོན་རྐྱེན་འདི་འདྲ་ལ་
དམིགས་ནས་ཁ་ཚོན་ཆོད་པའི་འགྲེལ་ཚུལ་འགའ་ཞིག་བཏོན་ཏེ། མིའི་རིགས་ཀྱི་ལོ་རྒྱུས་སྐྱེ་དངོས་
སྣ་ཚོགས་དང་སྐྱེ་ཁམས་སམ་ཡང་ན་དཔལ་འབྱོར་གྱི་སྟོབས་ཤུགས་ཀྱི་འཁོར་སྐྱོད་ཅིག་ཏུ་སླ་བསྡུ་
བྱས་ཡོད། ཁོ་ཚོས་གནའ་བོའི་རོམ་བཙན་རྒྱལ་སྐབས་ཀྱི་ས་དབུས་རྒྱ་མཚོའི་ས་ཁུལ་གྱི་ས་ཁམས་
དང་གཞི་རྒྱུ། དཔལ་འབྱོར་ཐད་ནས་དམིགས་བསལ་གྱི་ཆ་ངེས་ཅན་ཡོད་པས། ལྷ་གཅིག་སྨྲ་བའི་
ཆོས་ལུགས་འབྱུང་བར་ལྡོག་མེད་ཀྱི་སྐུལ་འདེད་ཐོན་ཡོད་སྙམ། འོན་ཀྱང་ལོ་རྒྱུས་རིག་པ་བ་མང་
ཆེ་བས་ཚིག་ཐག་ཆོད་པའི་གཞུང་ལུགས་འདིར་ད་དུང་དོགས་གནས་མང་པོ་ཡོད་པར་འདོད་
ཀྱིན་ཡོད། འདི་ནི་ལོ་རྒྱུས་ཉིད་ཚན་རིག་ཏུ་གྱུར་པའི་ཁྱད་ཆོས་ཤིག་སྟེ། དུས་རབས་ག་གེ་མོར་ཆ་
རྒྱུས་ཇི་ལྟར་ཡོད་ན། དེ་ལས་ལྡོག་སྟེ་ཅིའི་ཕྱིར་དོན་རྐྱེན་གཞན་བྱུང་བ་མིན་པར་དོན་རྐྱེན་འདི་
བྱུང་བ་ཡིན་ཞེས་པ་ལ་དེ་བས་འགྲེལ་བཤད་བྱེད་དཀའ་བ་དང༌། གལ་སྲིད་དུས་རབས་ག་གེ་མོ་
ཞིག་ལ་ཤེས་རྟོགས་ཕྱོགས་རེ་ཙམ་ལས་མེད་ཚེ་མཇུག་འབྲས་ལ་ཤུགས་རྐྱེན་ཐེབས་སླ་བས། མཐར་
ཐུག་འབྱུང་སྲིད་པ་ཙམ་མ་གཏོགས་མཐོང་མི་ནུས། དེ་བས་ན་ཁོང་ཚོས་རྗེས་མཐོང་གི་རིག་པ་ལ་
བརྟེན་ནས་ཅིའི་ཕྱིར་ད་ལྟའི་མཇུག་འབྲས་འདི་བཟློག་མེད་ཡིན་པར་འགྲེལ་བཤད་བྱེད་ཀྱིན་ཡོད།
དུས་སྐབས་འདི་དག་ལ་ངེས་པར་དུ་རྒྱུས་ལོན་ཟབ་མོ་ཞིག་བྱས་ཚེ། ད་གཟོད་མཐར་ཐུག་མ་བྱུང་
བའི་མཇུག་འབྲས་དེ་དག་དངོས་འབྲེལ་མཐོང་ཐུབ་པ་རེད།
དོན་དངོས་ཐོག་ངེས་པ་དོན་གྱིས་སྐབས་དེའི་གནས་ཚུལ་ངོ་མ་རྟོགས་པའི་མི(སྐབས་
དེར་འཚོ་སྡོད་བྱས་ཡོད་པའི་མི། )ནི། དངོས་གནས་ལོ་རྒྱུས་ཀྱི་འཕེལ་ཕྱོགས་མི་ཤེས་པའི་མི་དག་
རེད། ཅུན་ཧྲི་ཐན་ཏེང་གི་དབང་བསྒྱུར་འོག་གི་གནའ་བོའི་རོམ་བཙན་རྒྱལ་གྱི་མི་ཕལ་པ་དག་ལ་
མཚོན་ན། མ་འོངས་པ་ནི་སྨུག་ཞག་ནང་དུ་མེ་ཏོག་ལ་ལྟ་བ་དང་འདྲ་ཞིང་། ལོ་རྒྱུས་ཀྱི་བསྒྱུར་དུ་
མེད་པའི་ངེས་ལུགས་ནི། དོན་དག་བྱུང་བའི་རྗེས་སུ་བལྟས་ན་ཟློག་ཏུ་མེད་པའི་དོན་དག་དེ་དག་
སྐབས་དེར་མཚོན་ན་ནམ་ཡང་མངོན་གསལ་ཞིག་གཏན་ནས་མིན། དུས་ད་ལྟའི་བར་དུ་གནས་
ཚུལ་དེ་བཞིན་ནོ། ། ང་ཚོ་འཛམ་གླིང་ཡོངས་ཀྱི་དཔལ་འབྱོར་ཉམས་ཉེན་ལས་ཐར་སོང་བ་ཡིན་
ནམ། ཡང་ན་མདུན་དུ་དེ་བས་ཐུ་བས་རྡུང་རྡེག་ཆེན་པོ་ཞིག་གིས་བསྒུག་ཡོད་དམ། ཀྲུང་གོ་མུ་
མཐུད་དུ་དར་རྒྱས་བྱུང་ནས་འཛམ་གླིང་ཡོངས་ཀྱི་སྟོབས་ལྡན་རྒྱལ་ཁབ་ཨང་དང་པོར་འགྱུར་
ཐུབ་བམ། ཨ་རིས་བཙན་བདག་གི་གོ་གནས་འཆོར་སྲིད་དམ། ལྷ་གཅིག་སྨྲ་བའི་ཆོས་ལུགས་ཀྱི་
དགོངས་དོན་མ་འོངས་པར་འཛམ་གླིང་གི་སྡེ་གཟར་ཞིག་ཏུ་འགྱུར་རམ། ཡང་ན་གླེང་རིན་མེད་
པའི་ས་གནས་ཆུང་ངུ་ཞིག་གི་ཟིང་ཆ་ཆུང་ཆུང་ཞིག་ཡིན། ང་ཚོ་འགྲོ་སའི་ཕྱོགས་དེ་ནི་སྐྱེ་ཁམས་
ཀྱི་གནོད་འཚེ་ཞིག་ཡིན་ནམ་ཚན་རིག་དང་མཐུན་པའི་ལམ་ཡང་དག་ཅིག་ཡིན། གོང་གསལ་གྱི་
མཇུག་འབྲས་འདི་ཐམས་ཅད་ཀྱི་ཤུགས་ན་འཐུས་སྒོ་ཚང་བའི་རྣམ་བཤད་ཆ་ཚང་ཞིག་ཡོད་ཀྱང་།
ང་ཚོས་དོན་ངོ་མར་གང་ཞིག་མངོན་འགྱུར་ཡོང་བར་ཁ་ཚོན་གཅོད་མི་ནུས། ཡིན་ནའང་གལ་
ཏེ་ལོ་ངོ་བཅུ་ཕྲག་འགའི་རྗེས་སུ་ཕྱི་མིག་ཅིག་བལྟས་ན། ང་ཚོའི་བློ་ངོར་གོང་གསལ་གྱི་དྲིས་ལན་
མཐའ་དག་མངོན་གསལ་ཡིན་པའི་སེམས་ཚོར་སྐྱེ་སྲིད་དོ། །
ཁྱད་པར་དུ་ནན་བཤད་བྱ་དགོས་པ་ཞིག་ནི། དེང་དུས་བལྟས་ཡོང་ན་འབྱུང་མི་སྲིད་པའི་
དོན་དག་དེ་ཚོ་མཐར་རྒྱུན་པར་དོན་དངོས་སུ་འགྱུར་བཞིན་ཡོད། ཅུན་ཧྲི་ཐན་ཏིང་གོང་མའི་ཁྲི་
ལ་སྤྱི་ལོ306ལོར་མངའ་གསོལ་བའི་དུས་སུ། ཡེ་ཤུའི་ཆོས་ལུགས་ནི་ལྐོག་གྱུར་གྱི་ཆོས་ལུགས་གྲུབ་
མཐའ་ཉི་ཚེ་བ་ཞིག་ལས་གང་ཡང་མིན། གལ་སྲིད་སྐབས་དེར་མི་ཞིག་གིས་ཡེ་ཤུའི་ཆོས་ལུགས་
གནའ་བོའི་རོམ་བཙན་རྒྱལ་ཐུན་མོང་གི་ཆོས་ལ་བཀུར་སྲིད་ཅེས་སྨྲས་ཚེ། ཀུན་གྱིས་ཧབ་ཆ་རྒྱག་
ངེས་ཏེ། རྒྱ་གར་ཆོས་ལུགས་ཀྱི་ཁྱབ་འཇུག་པའི་གྲུབ་མཐའ་སྤྱི་ལོ2050ལོར་ཨ་རིའི་
རྒྱལ་ཁབ་ཐུན་མོང་གིས་བཀུར་བའི་ཆོས་ལུགས་བྱེད་རྒྱུ་རེད་ཅེས་པ་ནང་བཞིན་ཁུངས་མེད་ཆོ་
མེད་ཀྱི་གཏམ་དུ་བསམ་སྲིད། སྤྱི་ལོ1913ལོའི་ཟླ10པར། པུར་ཧྲི་ཝེ་ཁེ་ཏང་ཁག་
ནི་ཨུ་རུ་སུའི་དྲག་སྐྱོད་ཏང་ཁག་ཆུང་ཆུང་ཞིག་ཡིན་ཞིང་། བསམ་ཡུལ་ལས་འདས་པ་ཞིག་ལ་ལོ་
བཞིའི་རྗེས་སུ་ཁོ་ཚོས་ཨུ་རུ་སུ་ཡོངས་ལ་ཁ་ལོ་བསྒྱུར་བ་རེད། སྤྱི་ལོ600ལོར། བྱེ་ཐང་དུ་འཚོ་སྡོད་
བྱས་པའི་ཨ་རབ་ཀྱི་ཚོ་པ་ཞིག་གིས་ནུབ་ཀྱི་རྒྱ་མཚོ་ཆེན་མོ་ནས་རྒྱ་གར་ལ་ཐུག་པའི་བར་དབང་
དུ་བསྡུ་ངེས་རེད་ཅེས་ལབ་ན། ཁུངས་མེད་ལབ་བརྡོལ་དུ་འདོད་སྲིད། དོན་དངོས་ཐོག་གལ་ཏེ་
སྐབས་དེར་པེ་ཀྲེན་ཐིང་གི་དམག་དཔུང་གིས་ཚུར་རྒོལ་ཐེངས་དང་པོར་འགོག་ཐུབ་ཡོད་ཚེ། དབྱི་
སི་ལན་ཆོས་ལུགས་ལ་མཚོན་ན་ད་ལྟའི་བར་དུ་མཐའ་འཁོབ་ཀྱི་ཆོས་ལུགས་རྩ་འཛུགས་ཙམ་དང་
དད་མོས་བྱེད་མཁན་ཡང་མི་ཁ་ཤས་ལས་ཡོད་མི་སྲིད་ལ་དེའི་སྐབས་སུ་མའེ་ཅ་ཡི་ཚོང་པ་དར་
མ་ཞིག་གི་བློ་སྒོ་འབྱེད་བྱེད་དེ་ཀུན་གྱིས་དད་པ་བྱེད་པའི་ཆོས་སུ་མ་གྱུར་པར་འགྲེལ་བཤད་རྒྱག་
དགོས་ན་དངོས་གནས་ལས་སླ་མོ་ཞིག་ཡིན་ནོ། །
འོན་ཀྱང་དེ་ཡང་ཐམས་ཅད་འབྱུང་སྲིད་ཅེས་པ་ཡང་མ་ཡིན་ཏེ། ས་ཁམས་དང་སྐྱེ་དངོས།
དཔལ་འབྱོར་སྟོབས་ཤུགས་བཅས་ཀྱིས་དངོས་གནས་ཚད་བཀག་ཐེབས་སྲིད་ཀྱང་། ཚད་བཀག་
གི་འོག་ཏུ་ད་དུང་འཕེལ་རྒྱས་གཏོང་སའི་བར་སྟོང་མང་པོ་ཡོད་པས། མིག་སྔར་ད་དུང་དངོས་
གནས་ཚོད་འཛིན་ནུས་པའི་ངེས་ལུགས་ཤིག་མེད།
ལོ་རྒྱུས་ཀྱི་ལྡོག་མེད་རང་བཞིན་མཐོང་འདོད་མཁན་དག་གི་ངོས་ནས་བཤད་ན། འདོད་
ཚུལ་འདིས་ཕལ་ཆེར་ཡིད་ཆད་དུ་འཇུག་ངེས། གང་ལྟར་ལས་དབང་སྨྲ་བའི་ཡིད་འཕྲོག་པའི་ཆ་
ནི། འཇིག་རྟེན་འདི་དང་ང་ཚོའི་ཡིད་ཆེས་བྱ་ཡུལ་ཡོད་དོ་ཅོག་ལོ་རྒྱུས་སྟེང་གི་མ་བཅོས་རང་
འགྲུབ་དང་ལྡོག་ཏུ་མེད་པའི་ཐོན་དངོས་ཡིན་པར་ངོས་འཛིན་བྱེད་ཀྱིན་ཡོད། དེ་བས་ང་ཚོས་
ཧ་ལམ་ངང་ངམ་ཤུགས་ཀྱིས་མི་རིགས་ཀྱི་རྒྱལ་ཁབ་ཅིག་བསྐྲུན་ཞིང༌། དེ་རྗེས་ངང་ངམ་ཤུགས་
ཀྱིས་མ་རྩ་རིང་ལུགས་ཀྱི་དཔལ་འབྱོར་རྩ་དོན་བརྩི་སྲུང་བྱས་པ་དང་། རིམ་གྱིས་ངང་ངམ་ཤུགས་
ཀྱིས་འགྲོ་བ་མིའི་ཐོབ་ཐང་གི་མཚན་ཉིད་ལ་ཡིད་ཆེས་བརྟན་པོ་བྱས་པར་སྙམ་ཡོད། གལ་ཏེ་ལོ་
རྒྱུས་ལྡོག་མེད་ཀྱི་ཐོན་དངོས་མིན་པར་ཁས་བླངས་ཚེ། དེང་གི་མི་རིགས་རིང་ལུགས་དང་མ་རྩ་
རིང་ལུགས། འགྲོ་བ་མིའི་ཐོབ་ཐང་སོགས་ཡོད་ཚད་སྟེས་དབང་གིས་བྱུང་བར་ཁས་བླངས་པ་དང་མཚུངས་སོ། །
ཡིན་ན་ཡང་ལོ་རྒྱུས་ནི་འདི་འདྲའི་རབ་རིབ་ཅིག་ཡིན་ལ། ལོ་རྒྱུས་ལ་ཁ་ཚོན་བཅད་ནས་
གསལ་འགྲེལ་བྱེད་མི་ཐུབ་པར་མ་ཟད། གདེང་ཚོད་ཡོད་པའི་སྒོ་ནས་སྔོན་དཔག་ཀྱང་བྱེད་དཀའ།
དུས་ཚོད་འདྲ་མཚུངས་ཀྱི་ནང་དུ་སྟོབས་ཤུགས་མང་པོ་ཞིག་གིས་ཕན་ཚུན་ལ་ཤན་ཤུགས་དང་
ཕན་ཚུན་ལ་ཤུགས་རྐྱེན་ཐེབས་ཤིང༌། གལ་ཏེ་སྟོབས་ཤུགས་ཕྱོགས་གཅིག་ལ་འགྱུར་ལྡོག་ཆུང་ངུ་
ཞིག་བྱུང་ཚེ་འབྲས་བུ་ཤིན་ཏུ་ཐ་དད་ཡོང་གིན་ཡོད། དེར་མ་ཟད་ལོ་རྒྱུས་ནི “རིམ་པ་གཉིས་ཅན་
གྱི” རབ་རིབ་མ་ལག་ཀྱང་ཡིན་ནོ། །རབ་རིབ་མ་ལག་ལ་རིམ་པ་གཉིས་སུ་ཕྱེ་ཞིང་། རབ་རིབ་
རིམ་པ་དང་པོ་ཞེས་པ་ནི། “སྔོན་དཔག་བྱས་ཀྱང་འགྱུར་བ་གང་ཡང་འབྱུང་མི་སྲིད་པ” ལ་ཟེར།
དཔེར་ན། གནམ་གཤིས་རབ་རིབ་མ་ལག་གི་ཁོངས་སུ་གཏོགས་པ་དང་། གནམ་གཤིས་ལའང་
རྒྱུ་རྐྱེན་སྣ་ཚོགས་ཀྱིས་ཤུགས་རྐྱེན་ཐེབས་སྲིད་མོད། འོན་ཀྱང་ང་ཚོས་རྩིས་རྒྱག་དཔེ་དབྱིབས་
བཙུགས་ཏེ། གྲུབ་ཆ་མང་པོ་ཞིག་རྒྱུན་ཆད་མེད་པར་ཁ་སྣོན་བྱས་ནས་གནམ་གཤིས་སྔོན་བརྡ་གཏོང་རྒྱུ་སྔར་ལས་ཡང་དག་ཡོང་བར་བྱས་ཆོག
རིམ་པ་གཉིས་པའི་རབ་རིབ་མ་ལག་ཅེས་པ་ནི། “སྔོན་དཔག་གི་ཤུགས་རྐྱེན་ལ་བརྟེན་ནས་
འགྱུར་བ་འབྱུང་སྲིད” པར་གོ་བས། ནམ་ཡང་སྔོན་དཔག་བྱ་ཐབས་བྲལ་བ་རེད། དཔེར་ན། ཚོང་
ར་ནི་རིམ་པ་གཉིས་པའི་རབ་རིབ་མ་ལག་ཁོངས་སུ་གཏོགས་པ་དང༌། ང་ཚོས་རྩིས་འཁོར་གྱི་བྱ་
རིམ་ཞིག་གསར་སྤེལ་བྱས་ཏེ། ཡང་དག་པའི་སྒོ་ནས་སང་ཉིན་གྱི་སྣུམ་གོང་ག་འདྲ་ཡིན་པ་ཚོད་
དཔག་བྱ་ཐུབ་པར་ཆ་བཞག་ན། གནས་ཚུལ་གང་ཞིག་འབྱུང་ངེས་སམ། སྣུམ་གྱི་རིན་གོང་འཕྲལ་
མར་ཚོད་དཔག་འདིའི་རྐྱེན་གྱིས་གཡོ་འགུལ་ཅི་རིགས་ཐེབས་ཏེ། མཐར་སྔོན་དཔག་གི་མཇུག་
འབྲས་དང་གཏན་ནས་མཐུན་ཐབས་མེད། དཔེར་ན། མིག་སྔའི་རྡོ་སྣུམ་ལྕགས་ཟོ་གང་གི་རིན་གོང་
ཨ་སྒོར90ཡིན་པར་ཆ་བཞག་ན། ལྟོས་མེད་ཡང་དག་ཡིན་པའི་བྱ་རིམ་འདིས་སྔོན་དཔག་ལྟར་ན་
སང་ཉིན་ཨ་སྒོར100ལ་འཕར་ངེས་ཞེས་བཤད་ཚེ། ཚོང་པས་འཕྲལ་མར་རྡོ་སྣུམ་མང་པོ་ཉོས་ཏེ་
སྔོན་དཔག་བྱས་པའི་རིན་གོང་འཕར་བ་ལས་ཁེ་སྤོགས་ཟ་སྙམ་མོད། འོན་ཀྱང་དེའི་མཇུག་འབྲས་
ནི་སྣུམ་གོང་འཕྲལ་དུ་དེ་རིང་ཨ་སྒོར100ལ་འཕར་རྒྱུ་ཡིན་པ་ལས་སང་ཉིན་མིན། དེས་ན་སང་
ཉིན་ག་འདྲ་ཡིན་ནམ་ཞེ་ན། དོན་དག་འདི་ནི་མི་སུས་ཀྱང་ཤེས་མི་སྲིད་དོ། །
དེ་བཞིན་དུ་ཆབ་སྲིད་ཀྱང་རིམ་པ་གཉིས་པའི་རབ་རིབ་མ་ལག་གི་ཁོངས་སུ་གཏོགས་ཤིང་།
མི་མང་པོས་སུའུ་ལེན་ལ་ཞིབ་འཇུག་བྱེད་པའི་མཁས་པ་ཚོར་སྤྱི་ལོ1989ལོར་སུའུ་ལེན་འཐོར་ཞིག་
ཏུ་སོང་བར་སྔོན་དཔག་བྱེད་མ་ཐུབ་ཅེས་སྐྱོན་བརྗོད་བྱས་པ་དང༌། དབུས་ཤར་ས་ཁུལ་ལ་ཞིབ་
འཇུག་བྱེད་པའི་མཁས་པ་རྣམས་ཀྱིས་སྤྱི་ལོ2011ལོར་ཨ་རབ་ཀྱི་དཔྱིད་ཀ་ཞེས་པའི་གསར་བརྗེ་
བྱུང་བར་སྔོན་དཔག་བྱེད་མ་ནུས་ཞེས་འཕྱ་སྨོད་བྱེད་བཞིན་མཆིས། འོན་ཀྱང་དེ་ནི་དྲང་གཞག་
ཅིག་ག་ལ་ཡིན། མཚན་ཉིད་ཐོག་ནས་བཤད་ན་གསར་བརྗེ་ནི་སྔོན་དཔག་བྱེད་ཐབས་མེད་པའི་
ལས་ཤིག་རེད། གལ་ཏེ་གསར་བརྗེ་ལ་དངོས་གནས་སྔོན་དཔག་བྱེད་ཐུབ་ན་གསར་བརྗེ་ནམ་ཡང་འབྱུང་མི་སྲིད།
རྒྱུ་མཚན་གང་ཡིན་ཞེ་ན། སྤྱི་ལོ2010ལོར་སྐྱེས་ཐོབ་ཀྱི་ཤེས་རབ་ལྡན་པའི་ཆབ་སྲིད་མཁས་
པ་འགའ་རྩིས་འཁོར་ལ་མངའ་བརྙེས་པའི་མི་ཞིག་ལ་མཉམ་འབྲེལ་བྱས་ཏེ། ཤིན་ཏུ་ཡང་དག་པའི་
རྩིས་རྒྱག་གི་ནུས་པ་ལྡན་ཞིང་འཕྲད་ངོས་མཛེས་པོ་ཡོད་པ། ཁྱད་པར་དུ་གསར་བརྗེ་ལས་འགུལ་
འབྱུང་མིན་ལ་སྔོན་དཔག་བྱེད་ཐུབ་པའི་བྱ་རིམ་ཞིག་གསར་སྤེལ་བྱས་པ་ལ་ཆ་བཞག་ན། ཁོ་ཚོས་
ཨེ་ཅིབ་ཀྱི་སྲིད་འཛིན་མུའུ་པ་ལ་ཁེ་ལ་ཁོ་ཚོའི་ཞབས་ཞུ་འདི་བཙོངས་ནས་ཁེ་སྤོགས་མང་པོ་རེག་
འདོད་དེ། མུའུ་པ་ལ་ཁེ་ལ། སང་ལོར་ཨེ་ཅིབ་ནས་གཞི་རྒྱ་ཆེན་པོའི་གསར་བརྗེ་ལས་འགུལ་འབྱུང་
རྒྱུ་རེད་ཅེ་ན། མུའུ་པ་ལ་ཁེ་ཡིས་ག་འདྲ་བྱེད་སྲིད་དམ། ཆེས་འབྱུང་སྲིད་པ་ནི་ཁོས་འཕྲལ་དུ་དཔྱ་
ཁྲལ་ཆག་ཡང་བཏང་སྟེ། མི་དམངས་ལ་སྒོར་དུང་ཕྱུར་བཅུ་ཕྲག་ལྷག་གི་ཁ་གསབ་སྤྲོད་ཅིང༌། ཞོར་
དུ་གསང་བའི་ཉེན་རྟོག་རུ་ཁག་ལ་ཤུགས་བསྣན་ཏེ་དགྲ་མ་ཡོང་གོང་ལ་དོགས་ཟོན་བྱེད་ངེས།
དེར་བརྟེན་སྟ་གོན་གྱི་ལས་མཐའ་དག་ལ་ཕན་འབྲས་ཐོན་པས། ལོ་གཅིག་འཕྲལ་དུ་ཕར་འདས་
ཀྱང་གསར་བརྗེ་ལས་འགུལ་གང་ཡང་མ་བྱུང་བ་རེད། དེས་ན་འདི་ནི་དངོས་གནས་བསམ་ཡུལ་
ལས་འདས་པ་ཞིག་མ་རེད་དམ། དེར་བརྟེན་མུའུ་པ་ལ་ཁེ་ཡིས་དངུལ་ཕྱིར་སློག་དགོས་པའི་རེ་བ་
འདོན་སྲིད་ལ། ཁོས་ཚན་རིག་པ་རྣམས་ལ་ཁོང་ཁྲོའི་ངང་བཤད་རྒྱུར། “ཁྱོད་ཚོའི་རྩིས་རྒྱག་ཐབས་
འདི་ནི་མི་ལ་མགོ་སྐོར་གཏོང་བྱེད་རེད། ཁྱོད་ཀྱི་ཅ་དངོས་འདི་མིན་ན་ངས་དོན་མེད་དུ་སྒོར་མོ་
དེ་འདྲ་མང་པོ་ཞིག་གཞན་ལ་བྱིན་མེད། ངས་སྒོར་མོ་དེ་དག་གིས་ཕོ་བྲང་ཞིག་བསྐྲུན་ཆོག” ཅེས་
སྐད་བརྒྱབ་ནས་བཤད་པ་ན། ཚན་རིག་པ་དག་གིས་དག་སེལ་བྱས་ནས་བཤད་རྒྱུར། “ང་ཚོས་
སྔོན་དཔག་བྱས་པ་ལ་བརྟེན་ནས་ད་གཟོད་གསར་བརྗེ་མ་བྱུང་བ་རེད” ཅེས་བཤད། “ཁྱོད་ཀྱིས་
བཤད་ན། ཁྱོད་ཚོས་སྔོན་དཔག་བྱས་པའི་དབང་གིས་ད་གཟོད་མ་བྱུང་བ་ཨེ་རེད” ཅེས་འདྲི་ཞོར་
ཉེན་རྟོག་པ་ལ་ཁོ་ཚོ་ཚང་མ་འཛིན་བཟུང་བྱེད་དགོས་པའི་བརྡ་བསྟན། “མི་ངན་ཁྱོད་ཚོ་འདྲ་བ་
ཁེ་ལོའི་ཁྲོམ་ར་རུ་གང་སར་ཁྱབ་ཡོད”ཅེས་བཤད།
འདི་ལྟར་བཤད་ན་ཡང་སྙིང་ལོ་རྒྱུས་ལ་སློབ་སྦྱོང་བྱ་དགོས་པའི་རྒྱུ་མཚན་གང་ཡིན་ནམ།
ལོ་རྒྱུས་ནི་དངོས་ལུགས་རིག་པའམ་དཔལ་འབྱོར་རིག་པ་དང་མི་འདྲ་བར། ཡང་དག་པའི་སྒོ་
ནས་སྔོན་དཔག་བྱ་རྒྱུ་ནི་དེའི་དམིགས་ཡུལ་མིན་ནོ། ། ང་ཚོས་ལོ་རྒྱུས་ལ་ཞིབ་འཇུག་བྱེད་པ་
ནི་འབྱུང་འགྱུར་ཤེས་པའི་ཆེད་དུ་མ་ཡིན་པར། མཐོང་རྒྱ་བསྐྱེད་པའི་ཆེད་དང་ད་ལྟའི་རྩ་བ་
ནས “རང་བྱུང” མ་ཡིན་པ་དེ་རིགས་གཏན་ནས་གཡོལ་ཐབས་མེད་པ་ཞིག་མིན་པ་སོགས་ལ་
རྒྱུས་ལོན་བྱེད་ཆེད་ཡིན་པ་དང་། མ་འོངས་པར་འབྱུང་སྲིད་པ་དག་ང་ཚོས་བློ་ཡུལ་ལས་འདས་
པ་སྟེ། དཔེའི་སྒོ་ནས་བཤད་ན། ཡོ་རོབ་པས་ཡང་སྙིང་ག་འདྲ་བྱས་ནས་ཨ་ཧྥེ་རི་ཁའི་མི་ནག་ལ་
དབང་བསྒྱུར་བར་ཞིབ་འཇུག་བྱེད་ན། རིགས་རྒྱུད་ལ་དམའ་འབེབས་གདོད་ནས་ཡོད་པ་ཞིག་
དང་ལྡོག་ཏུ་མེད་པ་ཞིག་མིན་པ་ང་ཚོས་རྟོགས་འོངས་པར་མ་ཟད། འཛམ་གླིང་ན་རྦད་དེ་མི་
འདྲ་བའི་དཔེ་མཚོན་ཡོད་པའང་ང་ཚོས་ཤེས་ཐུབ།
དམུས་ལོང་མ་ཁུ་ལེ་ཨོ།
ང་ཚོས་ལོ་རྒྱུས་ཀྱིས་གདམ་ག་བྱས་པ་ལ་འགྲེལ་བཤད་བྱེད་ཐབས་མེད་མོད། འོན་ཀྱང་
གཏན་འཁེལ་རུང་བའི་ཆ་ཞིག་ཡོད་པ་ནི། ལོ་རྒྱུས་ཀྱི་གདམ་ག་ནི་མིའི་རིགས་ཀྱི་ཁེ་ཕན་གྱི་ཆེད་
དུ་གཏན་ནས་ཡིན་མི་སྲིད། ལོ་རྒྱུས་ཀྱི་འཕེལ་རིམ་དང་བསྟུན་ནས་མིའི་རིགས་ཀྱི་བསོད་ནམས་
ལྡོག་ཏུ་མེད་པར་འཕེལ་བའི་བདེན་དཔང་གང་ཡང་མེད། ད་བར་དུ་མིའི་རིགས་ལ་རྔོ་ཐོགས་
པའི་རིག་གནས་ཤིག་ཡིན་ཚེ་རྒྱ་བསྐྱེད་བྱེད་ཐུབ་པ་དང་མིའི་རིགས་ལ་རྔོ་མི་ཐོགས་པའི་རིག་
གནས་ཤིག་ཡིན་ན་ཡལ་འགྲོ་བའི་བདེན་དཔང་གང་ཡང་མེད། དེ་བཞིན་དུ་ཡེ་ཤུའི་ཆོས་ལུགས་
ནི་མུའུ་ནེ་ཆོས་ལུགས་ལས་དགེ་མཚན་ཆེ་བ་དང༌། ཡང་ན་ཨ་རབ་བཙན་རྒྱལ་ནི་པར་སིག་
བཙན་རྒྱལ་ལས་མིའི་རིགས་ལ་རྔོ་ཐོགས་པའི་བདེན་དཔང་གང་ཡང་མེད་དོ། །
མིའི་རིགས་ཀྱི་ཁེ་ཕན་གྱི་ཆེད་དུ་ལོ་རྒྱུས་འཕེལ་རྒྱས་བྱུང་བ་ར་སྤྲོད་བྱས་པའི་དཔང་རྟགས་
གང་ཡང་མེད། དེའི་རྒྱུ་མཚན་ནི “ཁེ་ཕན” ལ་དོན་དམ་པའི་ཚད་འཇལ་བྱེད་ཀྱི་ཚད་གཞི་ཞིག་
མེད་པས་སོ། །རིག་གནས་མི་འདྲ་བའི་ཁྲོད་དུ “དགེ་བའི” མཚན་ཉིད་འགྲེལ་སྟངས་ཀྱང་མི་འདྲ་
བར་མ་ཟད། གང་ཞིག་མཆོག་ཏུ་བརྩི་བའི་དངོས་ཡོད་ཀྱི་ཚད་གཞི་གང་ཡང་མེད། གཅིག་ཏུ་ན་
རྒྱལ་ཁ་ཐོབ་མཁན་གྱིས་ནམ་ཡང་རང་ཉིད་ཀྱི་མཚན་ཉིད་དེ་ཡང་དག་པར་ཡིད་ཆེས་བྱེད་པ་
ནི་སྨོས་ཅི་དགོས། འོན་ཀྱང་ང་ཚོས་ཅིའི་ཕྱིར་ཁོ་ཚོར་ཡིད་ཆེས་དགོས་པ་ཡིན་ནམ། ཡེ་ཤུའི་ཆོས་
ལུགས་ཀྱིས་མུའུ་ནེ་ཆོས་ལུགས་ཕམ་པར་བརྒྱབ་པ་ནི་མིའི་རིགས་ཐུན་མོང་གི་ཁེ་ཕན་གྱི་ཆེད་དུ་
ཡིན་པར་བཤད། གལ་སྲིད་ང་ཚོས་ཡེ་ཤུའི་ཆོས་ལུགས་ཀྱི་འཇིག་རྟེན་ལྟ་ཚུལ་དང་ལེན་མ་བྱས་
ན་ཁོང་ཚོའི་བསམ་ཚུལ་ལ་མོས་མཐུན་བྱེད་པའི་རྒྱུ་མཚན་གང་ཡང་མེད། མུའུ་སི་ལིན་གྱིས་ཀྱང་
པར་སིག་བཙན་རྒྱལ་ཕམ་པར་བརྒྱབ་པ་ནི་མིའི་རིགས་ཐུན་མོང་ལ་རྔོ་ཐོགས་པའི་ཆེད་དུ་ཡིན་
པར་བསྙད། ཡིན་ནའང་ང་ཚོས་མུའུ་སི་ལིན་གྱི་འཇིག་རྟེན་ལྟ་ཚུལ་དང་ལེན་བྱས་པའི་ཆ་རྐྱེན་
འོག་གཞི་ནས་དེ་འདྲ་ཡིན་པའི་སྣང་བ་སྐྱེས་སྲིད། ཡང་གཅིག་བཤད་ན་གལ་སྲིད་ཡེ་ཤུའི་ཆོས་
ལུགས་དང་དབྱི་སི་ལན་ཆོས་ལུགས་གཉི་ག་རྩ་བ་ནས་མེད་པར་གྱུར་ཚེ། མིའི་རིགས་ཀྱི་འཚོ་བ་དེ་
ལས་ལྡོག་སྟེ་བདེ་སྐྱིད་ལྡན་ཡང་སྲིད།
ཐ་ན་ད་དུང་མཁས་པ་འགའ་ཞིག་གིས་རིག་གནས་ནི་བསམ་པའི་འགོས་ནད་དང་གཞན་
རྟེན་སྲིན་འབུ་ལྟ་བུ་ཡིན་ཕྱིར། མིའི་རིགས་ནི་དེ་དག་ཤེས་རྟོགས་མེད་མཁན་གྱི་སྲིན་འབུའི་རྟེན་
ཡུལ་ཡིན་པར་སྨྲ། གཞན་རྟེན་སྲིན་འབུ་དང་ནད་དུག་ནི་འདི་ལྟར་བདག་པོའི་ལུས་སུ་སྐྱེ་འཕེལ་
དང་བརྒྱུད་སྤེལ་བྱེད་ཅིང༌། རྟེན་གཞི་གཅིག་ནས་གཅིག་ཏུ་སྤོས་ཏེ། འཚོ་བཅུད་འཕྲོག་ནས་རྟེན་
གཞིའི་ལུས་ཟུངས་ཉམས་པར་བྱེད་པ་དང་། སྐབས་འགར་ཐ་ན་སྲོག་ཀྱང་ལེན་གྱིན་མཆིས། རྟེན་
གཞི་མ་ཤི་བར་དུ་གཞན་བརྟེན་སྲིན་འབུས་མུ་མཐུད་སྐྱེ་འཕེལ་བྱེད་ཅིང་། གཞན་བརྟེན་སྲིན་
འབུས་རྟེན་གཞིའི་བདེ་སྡུག་ལ་གདོད་ནས་སེམས་ཁྲལ་བྱེད་མི་སྲིད། དེ་བཞིན་དུ་རིག་གནས་
ཀྱང་རྣམ་པ་འདི་བཞིན་དུ་མིའི་སེམས་ན་གནས་ཡོད། དེ་དག་རྟེན་གཞི་གཅིག་ནས་གཅིག་ལ་
བརྒྱུད་སྤེལ་བྱས་ཤིང༌། མཚམས་རེར་རྟེན་གཞིའི་ལུས་ཟུངས་ཉམས་པ་དང༌། མཚམས་རེར་ཐ་
ན་རྟེན་གཞིའི་སྲོག་ཀྱང་ལེན་པར་བྱེད། རིག་གནས་ཀྱི་མཚན་ཉིད་གང་རུང་ཞིག་གིས( ཡེ་ཤུའི་
ཆོས་ལུགས་ཀྱི་ནམ་མཁའི་དག་ཞིང་ལྟ་བུ།)མི་ཞིག་ལ་ཚེ་གང་བོར་འདི་ལྟ་བུའི་འདོད་ཚུལ་
ཁྱབ་སྤེལ་བྱེད་དུ་འཇུག་སྲིད་པ་དང་། ཐ་ན་འདིའི་ཆེད་དུ་ཚེ་སྲོག་ཀྱང་བློས་གཏོང་སྲིད། དེར་
བརྟེན་མིའི་རིགས་ཤི་ཟིན་ནའང་འདོད་ཚུལ་རྒྱུན་མཐུད་ནས་ཁྱབ་སྤེལ་བྱེད་ཀྱིན་ཡོད། བཞེད་
ཚུལ་འདིའི་རིགས་ལྟར་ན། རིག་གནས་ནི་མི་ལ་ལས་མི་གཞན་ལ་བཤུ་གཞོག་བྱེད་ཆེད་བཟོས་
པའི་ལྐོག་གཡོ་མ་ཡིན་པར། སྟབས་འཁེལ་སྣ་ཚོགས་དབང་གིས་བྱུང་བའི་སེམས་ཁམས་ཀྱི་
གཞན་བརྟེན་སྲིན་འབུ་ལྟ་བུ་ཡིན་ཞིང༌། དེ་ནས་བཟུང་སྲིན་འབུ་འགོས་པའི་མི་ཐམས་ཅད་ལ་བཤུ་གཞོག་བྱས་པར་སྨྲ།
བཤད་ཚུལ་འདི་རིགས་ལ་སྐབས་འགར “མི་ཡིང་རིག་པ”ཞེས་འབོད་ལ།
རིག་པ་འདིས་ཆ་བཞག་པ་ནི། སྐྱེ་དངོས་འཕེལ་འགྱུར་ནི “རྒྱུད་རྒྱུ” ལྟ་བུའི་སྐྱེ་ལྡན་ཆ་འཕྲིན་གྱི་
ཕུང་ཚན་ལ་བརྟེན་ནས་འདྲ་བཟོ་བྱས་པ་ནང་བཞིན། རིག་གནས་འཕེལ་འགྱུར་ཀྱང “མི་ཡིང”
ཞེས་པར་གཞི་བཅོལ་ཏེ་རིག་གནས་ཆ་འཕྲིན་གྱི་ཕུང་ཚན་འདྲ་བཟོ་བྱས་པ་རེད།
ཡིན་ནའང་ལེགས་འགྲུབ་བྱུང་བའི་རིག་གནས་ཞེས་པ་ནི། རང་གི་མི་ཡིང་འདྲ་བཟོ་བྱེད་པར་
ཤིན་ཏུ་མཁས་པ་ལས། རྟེན་གཞིའི་མིའི་རིགས་ཀྱི་རྩ་བའི་ཁེ་ཕན་ཐད་ནས་ཨེན་ཙམ་ཡང་གླེང་བར་མི་བྱ།
མི་ཚུལ་རིག་པ་སྨྲ་བ་ཕལ་ཆེ་བས་མི་ཡིང་རིག་པ་མིག་ནང་དུ་མི་འཇོག་པར། འདི་ནི་
ཆེད་ལས་མ་ཡིན་པ་ཞིག་གིས་སྐྱེ་དངོས་རིག་པའི་ཤེས་བྱ་རགས་རིམ་ཞིག་ལ་བརྟེན་ནས་རིག་
གནས་ཀྱི་འཕེལ་རིམ་ལ་འགྲེལ་བཤད་རྒྱག་འདོད་པ་རེད་ཟེར། ཡིན་ནའང་དེ་དང་ཆ་འདྲ་བར་
མི་ཚུལ་རིག་པའི་མཁས་པ་འདི་དག་གིས་མི་ཡིང་རིག་པའི་མཚེ་མ་སྟེ་དེང་རབས་ཅན་ཕྱི་མ་
རིང་ལུགས་ལ་འཐམ་འཁྱུད་བྱས་མྱོང་པ་རེད། དེང་རབས་ཅན་ཕྱི་མ་རིང་ལུགས་ཀྱི་བསམ་བློ་བ་
ལ་མཚོན་ནས་བཤད་ན། རིག་གནས་ཀྱི་རྨང་རྡོ་ནི་མི་ཡིང་མ་ཡིན་པར “སྐད་ཆ” ཡིན་ནོ། །ཁོ་
ཚོས་ཀྱང་རིག་གནས་ཁྱབ་སྤེལ་བྱེད་སྐབས་མིའི་རིགས་ཀྱི་ཁེ་ཕན་ལ་བསམ་བློ་མི་གཏོང་བ་ཁས་
ལེན་གྱིན་ཡོད། དཔེར་ན། དེང་རབས་ཅན་ཕྱི་མ་རིང་ལུགས་ཀྱི་བསམ་བློ་བ་རྣམས་ཀྱིས་མི་རིགས་
རིང་ལུགས་སྲོག་ལ་རྒོལ་བའི་ནད་ཡམས་ཤིག་ལ་དཔེར་བླངས་ཤིང་། དུས་རབས19པ་ནས་དུས་
རབས20པའི་བར་དུ་འཛམ་གླིང་ཡོངས་སུ་ཁྱབ་སྟེ། དམག་འཁྲུག་དང་གཉའ་གནོན། འཁོན་
འཛིན། རིགས་རྒྱུད་རྩ་སྟོངས་བྱེད་པའི་དོན་རྐྱེན་བསྟུད་མར་བྱུང་། རྒྱལ་ཁབ་ག་གེ་མོའི་མི་ཞིག་ལ་
ནད་ཡམས་འགོས་ཡོད་ཚེ། ཁྱིམ་མཚེས་རྒྱལ་ཁབ་ཀྱི་མི་ལའང་ནད་དུག་དེ་འདྲ་འགོ་བའི་ཉེན་ཁ་
ཡོད་སྲིད་པ་རེད། མི་རིགས་རིང་ལུགས་ཀྱི་ནད་དུག་བལྟས་ཚོད་ཀྱིས་མིའི་རིགས་སྤྱི་ལ་རྔོ་ཐོགས་
པ་དང་འདྲ་རུང༌། འོན་ཀྱང་དོན་དངོས་ནི་གཙོ་བོ་རང་ལ་རྔོ་ཐོགས་པའི་ཆེད་དུ་ཡིན་ནོ། །
སྤྱི་ཚོགས་ཚན་རིག་གི་ཁྱབ་ཁོངས་སུ་འཐབ་འགྲན་གཞུང་ལུགས (འཐབ་འགྲན)ནའང་རྒྱུན་པར་རིགས་མཐུན་གྱི་སྒྲུབ་བྱེད་མང་པོ་བཀོལ་ཡོད། 
འཐབ་འགྲན་རིགས་པའི་གཞུང་ལུགས་ཀྱིས་ང་ཚོར་ཞུགས་མཁན་མང་པོ་ཡོད་པའི་དུས་སུ། མཚན་ཉིད་དང་བྱེད་ལུགས་
ལ་ལས་ཞུགས་མཁན “ཐམས་ཅད” ལ་གནོད་པ་འབྱུང་སྲིད། འོན་ཀྱང་གསོན་པའི་ཐབས་ཤེས་
རྙེད་ཐུབ་ཅེས་བཤད་མྱོང་ཡོད། ཁྱད་པར་དུ་དམག་ཆས་འགྲན་བསྡུར་ནི་དཔེར་བརྗོད་གྲགས་
ཆེན་ཞིག་རེད། དུས་སྐབས་མང་པོ་ཞིག་ལ་རྒྱལ་ཁབ་སོ་སོའི་དམག་ཆས་འགྲན་རྩོད་བྱེད་པ་དེས་
དགྲ་ཟླར་གྱུར་པའི་རྒྱལ་ཁབ་ཉམས་རྒུད་དུ་གཏོང་བ་མ་གཏོགས། དོན་དངོས་ཐོག་ཕན་ཚུན་གྱི་
དམག་དོན་སྟོབས་ཤུགས་དོ་མཉམ་ཡོང་བའི་བྱེད་ནུས་གང་ཡང་ཐོན་མི་སྲིད། ཕ་ཁི་སི་ཐན་གྱིས་
སྔོན་ཐོན་ཅན་གྱི་དམག་འཐབ་གནམ་གྲུ་ཞིག་ཉོས་རྗེས། རྒྱ་གར་གྱིས་ཀྱང་འཕྲལ་དུ་དམག་འཐབ་
གནམ་གྲུ་ཞིག་ཉོས། རྒྱ་གར་གྱིས་ཉིང་རྡུལ་འབར་མདེལ་བཟོས་པ་ན་ཕ་ཁི་སི་ཐན་གྱིས་ཀྱང་
ལད་མོ་བྱེད། ཕ་ཁི་སི་ཐན་གྱིས་མཚོ་དམག་རྒྱ་བསྐྱེད་མ་ཐག་རྒྱ་གར་གྱིས་འཕྲལ་དུ་ལད་མོ་བྱེད་
ཀྱིན་ཡོད། འོན་ཀྱང་བརྒྱུད་རིམ་འདི་དག་མ་ལུས་པ་མཇུག་རྫོགས་པའི་སྐབས་སུ། ཕྱོགས་གཉིས་
ཀའི་དབང་ཆ་དོ་མཉམ་ཡོང་ཡོད་པས་རྩ་བ་ནས་འགྱུར་བ་གང་ཡང་གཏོང་མི་སྲིད། མ་གཞི་
སློབ་གསོ་དང་སྨན་བཅོས་ཐད་ལ་སྤྱད་ཆོག་པའི་ཨ་སྒོར་དུང་ཕྱུར་བཅུ་ཕྲག་འགའ་དོན་མེད་དུ་
མཚོན་ཆའི་ཐོག་ཏུ་ཆུད་ཟོས་སུ་བཏང་བ་རེད། ཡིན་ནའང་དམག་ཆས་འགྲན་བསྡུར་དེ་རིགས་
འཕེལ་རྒྱས་འགྲོ་བར་བཀག་འགོག་བྱེད་རྒྱུ་ཤིན་ཏུ་དཀའ། འདི་ནི་སྤྱོད་པའི་མ་དཔེ་མ་ཡིན་པར་
ནད་དུག་ཅིག་དང་འདྲ་བར་རྒྱལ་ཁབ་གཅིག་ནས་རྒྱལ་ཁབ་གཞན་ཞིག་ལ་མཆེད་དེ་མི་ཡོད་
དོ་ཅོག་ལ་གནོད་འཚེ་ཐེབས་ཤིང་། བྱ་སྤྱོད་མ་དཔེ་རང་ཉིད་ཁོ་ནར་ཕན་པས། འཕེལ་འགྱུར་སྨྲ་
བའི་སྐྱེ་འཕེལ་དང་འདྲ་བཟོའི་ཆ་རྐྱེན་དང་ཡོངས་སུ་མཐུན་ནོ། ། ( འདི་ནས་གླེང་དགོས་རྒྱུ་ཞིག་
ལ། དམག་ཆས་འགྲན་བསྡུར་ཡང་གཞི་རྒྱུ་དང་འདྲ་བར་མ་གཞི་འདུ་ཤེས་གང་ཡང་མེད་པས།
རང་རྟོགས་ཀྱི་འཚོ་གནས་དང་སྐྱེ་འཕེལ་འཚོལ་བ་ཞིག་མིན། དེ་དག་ཁྱབ་སྤེལ་བྱེད་པ་ནི་འགོག་
ཐབས་བྲལ་བའི་འཕེལ་ཕྱོགས་འོག་བློ་ཡུལ་ལས་འདས་པའི་འབྲས་བུ་ཞིག་བྱུང་བ་རེད། )
དེར་བརྟེན་ང་ཚོས་ལོ་རྒྱུས་འཕེལ་བའི་སྒུལ་ཤུགས་ལ་འཐབ་འགྲན་རིགས་པའི་གཞུང་
ལུགས་དང་དེང་རབས་ཅན་ཕྱི་མ་རིང་ལུགས། ཡང་ན་མི་ཡིང་རིག་པ་གང་ཟེར་རུང་། མིའི་
རིགས་ལ་བདེ་སྐྱིད་བསྐྲུན་རྒྱུ་ནི་དེ་དག་གིས་དམིགས་ཡུལ་གཙོ་བོ་གཏན་ནས་ཡིན་མི་སྲིད།
དེའི་ཕྱིར་ལོ་རྒྱུས་ཐོག་ནས་ལེགས་འགྲུབ་བྱུང་བའི་རིག་གནས་ནི་ངེས་པར་དུ་ཤེས་མིའི་ཆེས་
མཆོག་ཏུ་གྱུར་པའི་རིག་གནས་ཡིན་པ་ར་སྤྲོད་བྱེད་ནུས་པའི་དཔང་རྟགས་གང་ཡང་མེད་པ་
དང༌། དེ་ཡང་འཕེལ་འགྱུར་ནང་བཞིན་ལོ་རྒྱུས་ཀྱི་འཕེལ་རིམ་གྱིས་ཀྱང་སྐྱེ་དངོས་བྱེ་བྲག་པ་
ཞིག་གི་བདེ་སྡུག་ལ་གདོད་ནས་དོ་སྣང་བྱེད་མི་སྲིད། མིའི་རིགས་རེ་ཟུང་ལ་མཚོན་ན། ལོ་རྒྱུས་
ཀྱི་འཕོ་འགྱུར་གྱིས་ཤུགས་རྐྱེན་ཐེབས་ན་ཡང་རྒྱུན་པར་ཕྱོགས་གཅིག་ནས་ཧ་ཅང་རྨོངས་བ་
དང་ཕྱོགས་གཞན་ཞིག་ནས་ནུས་མེད་ཉམ་ཆུང་ཡིན་པའི་དབང་གིས་འགྱུར་བ་གཏོང་བའི་ནུས་ཤུགས་གང་ཡང་མེད་དོ། །
ལོ་རྒྱུས་ནི་འདི་ལྟར་ལམ་མདོ་ཞིག་ནས་ལམ་མདོ་གཞན་ཞིག་ལ་བགྲོད་པ་དང་འདྲ་བར།
བགྲོད་ལམ་ག་གེ་མོ་བདམས་པ་ལས་བགྲོད་ལམ་གཞན་ཞིག་མི་འདེམས་པ་ནི་རྣམ་ཀུན་ལྐོག་
གྱུར་ཞིག་གམ་རྟོགས་ཐབས་བྲལ་བ་ཞིག་རེད། ཧ་ལམ་སྤྱི་ལོ1500ལོ་ཡས་མས་ཤིག་ལ་ལོ་རྒྱུས་
ཀྱིས་གདམ་ག་གལ་ཆེན་ཞིག་བྱས་པས། མིའི་རིགས་ཀྱི་ལས་དབང་ལ་བསྒྱུར་བཅོས་བཏང་བ་
མ་ཟད། སའི་གོ་ལའི་སྟེང་གི་སྲོག་ལྡན་ཐམས་ཅད་ཀྱི་ལས་དབང་ལ་བསྒྱུར་བཅོས་བཏང༌། དེ་
ལ་ང་ཚོས “ཚན་རིག་གསར་བརྗེ” ཞེས་འབོད་ཀྱིན་ཡོད། ཚན་རིག་གསར་བརྗེ་ནི་ཡོ་རོབ་ནུབ་
མ་ནས་མགོ་བརྩམས་པ་དང་། གནས་འདི་ནི་ཡ་གླིང་དང་ཨ་ཧྥེ་རི་ཁ་གླིང་གི་སྐམ་སའི་གླིང་
ཕྱེད་ཆེན་མོ་ཞིག་ཡིན་པ་དང་། འདིའི་ཡར་སྔོན་དུ་ལོ་རྒྱུས་ཐོག་ནས་ནུས་པ་གལ་ཆེན་གང་ཡང་
འདོན་སྤེལ་བྱས་མྱོང་མེད་ཅེས་བཤད་ཆོག འོན་ཀྱང་ཚན་རིག་གསར་བརྗེ་གནས་འདི་རུ་མ་
གཏོགས་ཀྲུང་གོ་དང་རྒྱ་གར་ནས་ཅིའི་ཕྱིར་འབྱུང་མ་ཐུབ་པ་ཡིན་ནམ། སྟོང་ལོ་གཉིས་པའི་དུས་
དཀྱིལ་ཡིན་པ་ལས་ལོ་བརྒྱ་ཕྲག་གཉིས་ཀྱི་རྗེས་སམ་ལོ་སུམ་བརྒྱའི་སྔོན་མ་ཡིན་པའི་རྒྱུ་མཚན་
ཅི་ཡིན་ནམ། འདི་དག་ཐམས་ཅད་ང་ཚོས་ཤེས་མ་སོང་། མཁས་པ་ཚོས་རིག་པའི་གཞུང་ལུགས་
བཅུ་ཕྲག་ཁ་ཤས་བཏོན་ཡོད་ཀྱང་། དེ་དག་ཐམས་ཅད་ལ་གོ་སྐོན་བློ་འགུག་གི་ནུས་པ་ལྡན་པ་གཅིག་ཀྱང་མེད།
ལོ་རྒྱུས་ཐོག་འབྱུང་སྲིད་པའི་དོན་དག་ཤིན་ཏུ་མང་པོ་ཞིག་ཡོད་རུང་། ཡིན་ནའང་མང་པོ་
ཞིག་མཐའ་མར་མངོན་འགྱུར་བྱུང་ནུས་མེད། ང་ཚོས་བསམ་བློ་ཞིག་བཏང་ནའང་ཤེས་སླ་སྟེ། ལོ་
རྒྱུས་དོན་དངོས་སུ་མི་རབས་ནས་མི་རབས་བར་འདས་ཟིན་པ་དང་། ཚན་རིག་གསར་བརྗེ་དང་
ཡེ་ཤུའི་ཆོས་ལུགས། གནའ་བོའི་རོམ་བཙན་རྒྱལ། གསེར་སྒོར་སོགས་མེད་པའི་དབང་དུ་བཏང་ན་
ཡང་ལོ་རྒྱུས་སྔར་བཞིན་མུ་མཐུད་དུ་འཕེལ་ངེས་སོ། །

སྡེ་ཚན་བཞི་པ།
ཚན་རིག་གསར་བརྗེ།

ས་བཅད་བཅུ་བཞི་པ།
རང་ཉིད་ཤེས་རྨོངས་ཡིན་པ་རྟོགས་པ།

སི་ཕེན་གྱི་ཞིང་པ་ཞིག་སྤྱི་ལོ1000ལོར་གཉིད་དུ་ཡུར་ཅིང་། དེ་ནས་ཁོ་རང་གཉིད་ལས་སད་
དུས་ལོ500འགོར་ཟིན་པར་ཆ་བཞག་ན། སྐབས་འདིར་ཀོ་ལུན་པུའུ་ཡི་གྲུ་པ་ཚོ་ཡང་གསར་དུ་རྙེད་
པའི་སྐམ་ས་ཆེན་པོ་རུ་སླེབས་ཟིན་མོད། ཞིང་པ་དེས་མཐོང་བའི་ཕྱོགས་བཞིའི་ཡུལ་གྲུ་ཐམས་
ཅད་སྔར་བཞིན་རང་ལ་ཧ་ཅང་ཆ་རྒྱུས་ཡོད་པའི་སྣང་བ་ཤར་འོངས། སྐབས་འདིའི་ཚན་རྩལ་
དང་གུས་ལུགས། རྒྱལ་ཁོངས་བཅས་ལ་འགྱུར་བ་མང་པོ་བྱུང་ཡོད་ཀྱང་རྨི་ལམ་ཞིག་རྨིས་ནས་
སད་པའི་དུས་རབས་བར་མའི་ཞིང་པ་འདི་ལ་མཚོན་ན་ད་དུང་སྔར་བཞིན་རང་ཡུལ་དུ་ཡོད་
པའི་ཚོར་བ་ཡོད། ཡིན་ནའང་ཀོ་ལུན་པུའུ་ཡི་གྲུ་པ་ཞིག་ལོ་དེ་འདྲ་མང་པོའི་རིང་ལ་གཉིད་ནས་
སད་དུས། དུས་རབས21པའི་ཀུ་ཤུ་ཁ་པར་གྱི་དྲིལ་བརྡ་ཐོས་མ་ཐག ཁོས་རང་ཉིད་རྦད་དེ་ཆ་མེད་
རྒྱུས་མེད་དང་ཅི་ཡིན་ཆ་མི་འཚལ་བའི་འཇིག་རྟེན་ཞིག་ཏུ་སླེབས་པ་དང་འདྲ་བར། ཁོས “འདི་
ནི་ལྷ་ཡུལ་ཡིན་ནམ་དམྱལ་བ་ཡིན” ཞེས་སྙམ་པར་གདོན་མི་ཟའོ། །
འདས་པའི་ལོ་ངོ500ནང་རོལ་ལ་མིའི་རིགས་ཀྱི་སྟོབས་ཤུགས་སྔ་ན་མེད་པའི་འཕེལ་རྒྱས་
བྱུང་ཞིང༌། སྤྱི་ལོ1500ལོའི་དུས་སུ་གོ་ལ་ཧྲིལ་པོའི་མི་འབོར་དུང་ཕྱུར5མ་གཏོགས་མེད་ཀྱང་། ད་
ལྟ་དུང་ཕྱུར70ལ་སླེབས་ཡོད་དོ། ། མིའི་རིགས་ཀྱིས་སྤྱི་ལོ1500ལོ་ལ་ཐོན་སྐྱེད་བྱས་པའི་ཚོང་
ཟོག་དང་ཞབས་ཞུའི་ཡོངས་རྫོགས་བསྡོམས་ཚེ། རིན་ཐང་དེང་གི་ཨ་སྒོར་དུང་ཕྱུར2500ལས་ཟིན་
མེད། དེ་རིང་ལོ་རེར་མིའི་རིགས་ཀྱི་ཐོན་སྐྱེད་རིན་ཐང་ཧ་ལམ་ཨ་སྒོར་རབ་བཀྲམ6ལ་སླེབས་
ཡོད། སྤྱི་ལོ1500ལོར་མིའི་རིགས་བྱིངས་ཀྱི་ནུས་ཚད་ཟད་གྲོན་བྱས་ཚད་ཁྱོན་ལ་ཁེ་ལོ་རི་ཁྲག་
ཁྲིག་ཆེན་པོ་གཅིག་དང་ཁྲག་ཁྲིག་གསུམ་མ་གཏོགས་ཟིན་མེད། འོན་ཀྱང་དེ་རིང་ཉིན་གཅིག་ལ་
ནུས་ཚད་ཟད་གྲོན་བྱས་ཚད་ཁེ་ལོ་རི་རབ་བཀྲམ་ཆེན་པོ་གཅིག་དང་རབ་བཀྲམ་ལྔ་ལ་སླེབས་པ་
རེད། (གྲངས་ཀ་དེ་དག་ལ་བལྟས་ན། མི་འབོར་ལྡབ14འཕར་སྣོན་བྱུང་བ་དང་ཐོན་སྐྱེད་བྱེད་
ཚད་ལྡབ240འཕར་བ་དང་། ཟད་གྲོན་བྱས་པའི་ནུས་ཚད་ལྡབ115འཕར་བ་རེད། )
དེང་རབས་ཀྱི་དམག་གྲུ་ཞིག་ཀོ་ལུན་པུའུ་ཡི་དུས་སྐབས་སུ་ཕྱིར་ལོག་ཐུབ་པར་ཆ་བཞག་ན།
དུས་ཚོད་སྐར་ཆ་འགའི་ནང་དུ་ཀོ་ལུན་པུའུ་ཡི་གྲུ་གཟིངས་རུ་ཁག་རྨེག་མེད་དུ་གཏོར་ནུས། ཁྱད་
པར་དུ་ལས་སླ་མོའི་སྒོ་ནས་སྐབས་དེའི་འཛམ་གླིང་ཡོངས་ཀྱི་བཙན་དབང་མཚོ་དམག་མཐའ་
དག་བཅོམས་ནའང༌། རང་གི་མཚོ་གྲུ་ལ་གཏོར་སྐྱོན་ཙམ་ཡང་ཡོད་མི་སྲིད། དེ་བཞིན་དུ་དེང་གི་
དོས་སྐྱེལ་གྲུ་གཟིངས་ལྔ་ཡོད་ཚེ། སྐབས་དེའི་འཛམ་གླིང་ཡོངས་ཀྱི་གྲུ་གཟིངས་ཀྱིས་སྐྱེལ་འདྲེན་
བྱེད་པའི་དངོས་ཟོག་ཐེག་ཐུབ། དེང་རབས་ཀྱི་རྩིས་འཁོར་ཞིག་ཡོད་ན། དུས་རབས་བར་མའི་
དཔེ་མཛོད་ཁང་ཡོད་ཚད་ནང་གི་བཤུས་མ་དང་ཤོག་དྲིལ་ཡིག་ཆ་ཡོངས་རྫོགས་ཀྱི་ཆ་འཕྲིན་
གསོག་ཉར་བྱེད་ཐུབ་པར་མ་ཟད། ད་དུང་བར་སྟོང་མང་པོ་ལྷག་ཡོད་ངེས། གཞན་དེང་རབས་
ཅན་སྔོན་མའི་རྒྱལ་ཁབ་ཅིག་གིས་རྒྱུ་ནོར་མ་ལུས་པ་བསྡོམས་པའི་དབང་དུ་བཏང་ནའང་། ད་
ལྟའི་འཛམ་གླིང་ཐོག་གི་དངུལ་ཁང་ཆེ་གྲས་ཤིག་གི་དོ་ཟླར་ཡོང་མི་ནུས་སོ། །
སྤྱི་ལོ1500ལོར་གྲོང་ཁྱེར་ཁ་ཤས་ཀྱི་མི་འབོར་འབུམ་གཅིག་ལས་བརྒལ་བ་དང༌། ཨར་ལས་
རྒྱུ་ཆ་ཕལ་ཆེ་བ་ས་དང་ཤིང་ཆ། འབྲས་རྩྭ་བཅས་བཀོལ་སྤྱོད་བྱེད། ཐོག་རྩེག་གསུམ་ཅན་གྱི་ཁང་
པ་ཞིག་ཡིན་ན་ཕལ་ཆེར་ཐོག་ཁང་ཆེན་པོ་ཞིག་ལ་བརྩི། ཁྲོམ་ལམ་ནི་ཤིང་རྟའི་རྗེས་ཤུལ་བཞག་
པའི་ས་འདམ་གྱི་ལམ་བུ་ཡིན་ཕྱིར། དབྱར་ཁ་ཐལ་རླུང་བར་སྣང་ལ་ཁེངས་པ་དང་དགུན་ཁར་
འདམ་རྫབ་ཀྱིས་ཁེངས། ཁྲོམ་གཞུང་དུ་མི་དང་རྟ། ལུག བྱ་ཕོ་སོགས་རྒྱུ་བ་དང༌། མཚམས་རེར་
དངོས་ཟོག་སྐྱེལ་འདྲེན་བྱེད་པའི་ཤིང་རྟ་འགའ་ཡང་རྒྱུ་བར་བྱེད། གྲོང་ཁྱེར་ནང་དུ་རྒྱུན་པར་ཐོས་
ཡོང་བའི་སྒྲ་ནི་མི་དང་སྲོག་ཆགས་ཀྱི་སྐད་ཡིན་ལ། སྐབས་འགར་ད་དུང་ཐོ་བ་དང་སོག་ལེའི་སྒྲ་
ཡང་ཐོས་ཐུབ། ས་སྲོད་ཀྱི་གྲོང་ཁྱེར་གྱི་རྣམ་པ་ནི་མུན་ནག་ཅིག་ཡིན་པ་དང་། སྐབས་རེར་སྒྲོན་
མེ་དང་དཔལ་འབར་གྱི་འོད་ཆེམ་ཆེམ་འཕྲོ་བ་མཐོང་ཐུབ། གལ་ཏེ་གྲོང་ཁྱེར་འདི་རིགས་ཀྱི་སྡོད་
མིས་ད་ལྟའི་ཐའེ་པེ་དང་ཉིའུ་ཡོ། ཡང་ན་སྦོམ་སྦེ་གྲོང་ཁྱེར་མཐོང་ཚེ་ཁོ་ཚོ་ལ་ཚོར་བ་ག་འདྲ་ཞིག་འབྱུང་སྲིད་དམ།
དུས་རབས16པའི་ཡར་སྔོན་དུ། མི་སུ་གང་ཡང་སའི་གོ་ལར་བསྐོར་བ་བརྒྱབ་མྱོང་མེད། ཕྱིས་
ཀྱི་སྤྱི་ལོ1522ལོར་མའེ་ཀྲེ་ལུན་གྱི་གྲུ་གཟིངས་རུ་ཁག་གིས་སྤྱི་ལེ72000འགྲུལ་བཞུད་
བརྒྱུད་སླར་ཡང་སི་ཕེན་ལ་འབྱོར་ཏེ། སའི་གོ་ལར་བསྐོར་བའི་རླབས་ཆེན་བྱ་གཞག་ལེགས་འགྲུབ་
བྱུང་པ་རེད། འགྲུལ་བཞུད་འདི་དུས་ཡུན་ལོ་ངོ3འགོར་ཞིང་། མྱུལ་དཔྱད་རུ་མི་ཕལ་ཆེ་བ་ལམ་
བར་དུ་ཚེ་སྲོག་ཤོར་བ་དང་། མའེ་ཀྲེ་ལུན་རང་ཉིད་ཀྱང་ལམ་བར་ནས་ཚེ་ལས་འདས་པ་རེད།
དེ་ནས་སྤྱི་ལོ1873ལོར་རྟོག་བཏགས་བརྩམས་སྒྲུང་རྩོམ་མཁན་ཧྥན་ཨེར་ན་ཡི་བློ་
ངོར། འབྱོར་བ་ལྡན་པའི་དབྱིན་ཇིའི་མྱུལ་དཔྱད་པ་ཧྥུ་གོ་ཡིས་ཉིན80ནང་ལ་སའི་གོ་
ལར་སྐོར་བ་ལན་གཅིག་བརྒྱབ་སྐད། འོན་ཀྱང་ད་ལྟ་འབྱོར་འབྲིང་གྲལ་རིམ་གྱི་འབྱོར་བ་ཙམ་ཡོད་
ཚེ། མི་སུ་ཡིན་རུང་ཆུ་ཚོད48ནང་དུ་བག་ཕེབས་དང་བདེ་འཇགས་ངང་སའི་གོ་ལར་སྐོར་བ་བྱེད་པའི་བྱ་གཞག་ཆེན་པོ་འགྲུབ་ཐུབ་བོ། །
སྤྱི་ལོ1500ལོར་མིའི་རིགས་ད་དུང་སྐམ་སའི་ངོས་སུ་མ་གཏོགས་གང་ལའང་འགྲོ་མི་ནུས།
ལྕོག་མཁར་རིང་པོ་བསྐྲུན་ནུས་ཤིང་རི་མཐོན་པོའི་སྟེང་དུ་འཛེགས་ནུས་ཀྱང༌། མཁའ་དབྱིངས་
ནི་སྔར་བཞིན་འདབ་ཆགས་དང་ལྷ་ལྷ་མོར་ཁོ་ནར་དབང་བ་རེད། ཡིན་ནའང་སྤྱི་ལོ1969ལོའི་
ཟླ7པའི་ཚེས20ཉིན་མིའི་རིགས་དངོས་སུ་ཟླ་བའི་སྟེང་དུ་སླེབས། འདི་ནི་ལོ་རྒྱུས་ཀྱི་གྲུབ་འབྲས་
ཙམ་མ་ཡིན་པར། ཁྱད་པར་དུ་རིམ་འགྱུར་གྱི་ཐད་དང་ཐ་ན་འཇིག་རྟེན་ཁམས་ཀྱི་བླ་ན་མེད་པའི་
གཟི་བརྗིད་ཅིག་རེད། འདས་པའི་ལོ་ངོ་དུང་ཕྱུར40ནང་རོལ་ཏུ། སྐྱེ་དངོས་ཀྱི་རིགས་ཤིག་སའི་གོ་
ལའི་རླུང་ཁམས་ཆེན་པོའི་བང་རིམ་བརྒལ་མྱོང་མེད་ལ། ཟླ་བའི་གོ་ལའི་སྟེང་དུ་རྐང་རྗེས་དང་
ལག་རྗེས་བཞག་མྱོང་མེད་པ་ནི་དེ་བས་སྨོས་ཅི་དགོས།
སའི་གོ་ལའི་སྟེང་གི་སྐྱེ་དངོས་ཕྲ་རབ་ནི་སྐྱེ་ལྡན་ཕུང་པོ་ཐམས་ཅད་ལས99.99%ཟིན་མོད།
འོན་ཀྱང་མིའི་རིགས་ཀྱིས་ཉེ་བའི་དུས་ལ་ད་གཟོད་སྐྱེ་དངོས་ཕྲ་རབ་ངོས་འཛིན་བྱུང་བ་རེད། དེ་
ནི་སྐྱེ་དངོས་ཕྲ་རབ་ང་ཚོ་དང་འབྲེལ་བ་རྦད་དེ་མེད་པའི་རྐྱེན་གྱིས་མ་ཡིན་པར། དེ་ལས་ལྡོག་སྟེ་
ང་ཚོ་མི་རེ་རེའི་ལུས་སྟེང་དུ་ཕྲ་ཕུང་རྐྱང་མའི་སྐྱེ་དངོས་དུང་ཕྱུར་བཅུ་ཕྲག་འགའ་གནས་ཡོད་པར་
མ་ཟད། ད་དུང་ང་ཚོའི་ལུས་སྟེང་དུ་ཞོར་གནས་བྱེད་པའི་འབྲེལ་བ་ཁོ་ན་ཙམ་དེ་བས་ཀྱང་མིན།
སྐྱེ་དངོས་ཕྲ་རབ་ནི་ང་ཚོའི་ཆེས་བཟང་བའི་གྲོགས་པོ་དང་ཚེ་སྲོག་གི་གཤེད་མ་ཡང་ཡིན་ཞེས་
ཀྱང་བརྗོད་ཆོག སྐྱེ་དངོས་ཕྲ་རབ་ཁ་ཤས་ཀྱིས་ཟས་འཇུ་བ་དང་ཕོ་བ་རྒྱུ་མ་སོགས་ལ་རྔོ་ཐོགས་པ་
དང་། ཡང་ལ་ལས་ནད་རིགས་སློང་བ་དང་འགོ་བར་བྱེད། ཡིན་ནའང་སྤྱི་ལོ1674ལོར་ད་གཟོད་མི་
ཞིག་གིས་སྐྱེ་དངོས་ཕྲ་རབ་ཡོད་པ་དངོས་སུ་མཐོང་། སྐབས་དེར་ཨན་ཏུང་ཧྥེང་ལེ་ཝེ་ཧོ་ཁེས་
ཕྲ་མཐོང་ཆེ་ཤེལ་ཞིག་བཟོས་ནས་ཆུ་ཐིགས་གཅིག་ལ་ལྟ་ཞིབ་བྱེད་སྐབས།
ཁོས་ཆུ་དེའི་ནང་དུ་སྐྱེ་དངོས་ཕྲ་རབ་མང་པོ་བར་མེད་དུ་འགུལ་བཞིན་པ་མཐོང་བས་ཁོ་རང་ཧང་
སངས་པར་གྱུར། དེའི་རྗེས་ཀྱི་ལོ་ངོ300རིང་ལ་མིའི་རིགས་ཀྱིས་ད་གཟོད་སྐྱེ་དངོས་ཕྲ་རབ་ཤིན་ཏུ་
མང་པོ་ངོ་ཤེས་པ་རེད། དུས་ད་ལྟ་ང་ཚོས་སྐྱེ་དངོས་ཕྲ་རབ་དབང་གིས་སྲོག་ལ་གནོད་པའི་འགོས་
ནད་ཕལ་ཆེ་བ་སྨན་བཅོས་བྱེད་ཐུབ་ལ། སྐྱེ་དངོས་ཕྲ་རབ་སྨན་བཅོས་དང་ཐོན་ལས་ཐད་ལ་ཡང་
སྤྱོད་ཐུབ་ཀྱིན་ཡོད། དཔེར་ན། ང་ཚོས་འབུ་ཕྲ་སྤྱད་ནས་སྨན་རྫས་དང་སྐྱེ་དངོས་འབར་རྫས་བཟོ་བ།
ཡང་ན་གཞན་བརྟེན་སྲིན་འབུ་མེད་པར་བྱས་ཆོག
གལ་སྲིད་འདས་པའི་ལོ་ངོ500ནང་རོལ་དུ་ཆེས་གལ་ཆེ་ཞིང་མཚོན་བྱེད་རང་བཞིན་
ལྡན་པའི་དུས་ཚོད་ཅིག་གླེང་དགོས་ཚེ། དེ་ནི་སྤྱི་ལོ1945ལོའི་ཟླ7པའི་ཚེས16ཉིན་གྱི་སྔ་དྲོའི་ཆུ་
ཚོད5དང་སྐར་མ29སྐར་ཆ45ཡིན་ངེས་པ་རེད། དུས་ཚོད་འདིའི་ཐོག་ཏུ་ཨ་མེ་རི་ཁའི་ཚན་རིག་
པས་མོ་ཞི་ཁོ་གསར་པའི་ཨ་ར་མོ་གོར་དོ་ནས་རྡུལ་ཕྲན་འབར་མདེལ་ཐོག་མ་འབར་གས་བྱེད་དུ་
བཅུག དུས་འདི་ནས་བཟུང་སྟེ་མིའི་རིགས་ལ་ལོ་རྒྱུས་འཕེལ་རིམ་བསྒྱུར་བཅོས་བྱེད་པའི་ནུས་པ་
ལྡན་པར་མ་ཟད། ལོ་རྒྱུས་ཀྱི་འཕེལ་རིམ་མཇུག་སྒྲིལ་པའི་ནུས་པ་ཡང་ལྡན་པར་བྱས་སོ། །
མིའི་རིགས་ཨ་ར་མོ་གོར་དོ་དང་ཟླ་བའི་ཐོག་ཏུ་བསྐྱོད་པའི་ལོ་རྒྱུས་ཀྱི་འཕེལ་རིམ་འདིའི་
མིང་ལ “ཚན་རིག་གསར་བརྗེ” ཟེར། གསར་བརྗེ་འདིའི་བརྒྱུད་རིམ་ཁྲོད། མིའི་རིགས་ཀྱིས་ཐོན་
ཁུངས་འབོར་ཆེན་ཚན་རིག་ཞིབ་འཇུག་ཐད་སྤྱད་དེ་སྟོབས་ཤུགས་གསར་པ་མང་པོ་ཞིག་ཐོབ་པ་
དང་། འདི་ནི་གསར་བརྗེ་ཞིག་རེད་ཅེས་པའི་རྒྱུ་མཚན་ནི། ཧ་ལམ་སྤྱི་ལོ1500ཙམ་གྱི་ཡར་སྔོན་དུ་
གོ་ལ་ཧྲིལ་པོའི་མིའི་རིགས་ཀྱིས་རང་ཉིད་སྨན་བཅོས་དང་དམག་དོན། དཔལ་འབྱོར་བཅས་ཀྱི་
ཐད་ནས་ད་དུང་ཡར་རྒྱས་ཡོང་ཐུབ་པར་ཡིད་ཆེས་བྱེད་ཀྱིན་མེད། སྲིད་གཞུང་དང་འབྱོར་ལྡན་
རྣམས་ཀྱིས་ཀྱང་མ་དངུལ་སློབ་གསོ་དང་སྦྱངས་འབྲས་ལེགས་ཐོན་གྱི་བྱ་དགའི་ཐད་ལ་གཏོང་
བཞིན་ཡོད་མོད། སྤྱིར་བཏང་དུ་ད་ཡོད་ཀྱི་ནུས་པ་རྒྱུན་འཁྱོངས་བྱེད་ཆེད་ཡིན་པ་ལས་ནུས་པ་
གསར་པ་འཚོལ་ཆེད་མ་ཡིན་ཏེ། དཔེ་མཚོན་ལྡན་པའི་དེང་རབས་ཅན་སྔ་མའི་དབང་བསྒྱུར་པས་
ཆོས་པ་དང་མཚན་ཉིད་རིག་པ་བ། སྙན་ངག་པ་བཅས་ལ་རོགས་རམ་བྱེད་པའི་དམིགས་ཡུལ་
ནི། ཁོ་ཚོར་བརྟེན་ནས་རང་ཉིད་ཀྱི་དབང་བསྒྱུར་ཁྲིམས་མཐུན་ཅན་དུ་སྒྱུར་ཆེད་དང་སྤྱི་ཚོགས་
ཀྱི་སྒྲིག་ལམ་སྲུང་སྐྱོབ་བྱེད་ཆེད་ཡིན་པ་ལས། ཁོ་ཚོར་སྨན་རྫས་དང་གོ་མཚོན་གསར་པ་གསར་
གཏོད་བྱེད་པའི་ཆེད་དམ་ཡང་ན་དཔལ་འབྱོར་གོང་འཕེལ་ཡོང་བར་སྐུལ་འདེད་བྱ་ཆེད་གདོད་ནས་མིན་ནོ། །
འོན་ཀྱང་འདས་པའི་ལོ་ངོ500ནང་རོལ་ཏུ། མིའི་རིགས་ཀྱིས་ཚན་རྩལ་ཞིབ་འཇུག་ཐད་ལ་
མ་དངུལ་བཏང་ན་མིའི་རིགས་ཀྱི་འཇོན་ནུས་གོང་སྤེལ་ཡོང་བར་སྔར་ལས་ཡིད་ཆེས་བྱེད། དེ་
ནི་རྨོངས་པའི་དད་པ་ཙམ་མ་ཡིན་པར་ཡང་ནས་ཡང་དུ་ར་སྤྲོད་བྱས་ནས་བྱུང་བ་རེད། བདེན་
དཔང་མང་པོ་ལག་ཏུ་སོན་པ་དང་བསྟུན་ནས་ལག་ན་ཐོན་ཁུངས་མང་བའི་ཕྱུག་པོ་དང་སྲིད་
གཞུང་གིས་རིམ་གྱིས་ཚན་རིག་ཐད་ལ་མ་དངུལ་གཏོང་འདོད་ཀྱི་འདུན་པ་ཆེ་རུ་ཕྱིན། གལ་ཏེ་མ་
དངུལ་དེ་དག་མེད་ན་མིའི་རིགས་ནམ་ཡང་ཟླ་བའི་སྟེང་དུ་འགྲོ་མི་ནུས་ཤིང་། སྐྱེ་དངོས་ཕྲ་རབ་
ལ་ཁ་ལོ་བསྒྱུར་མི་ཐུབ་ཅིང༌། རྡུལ་ཕྲན་ཁ་བྲལ་དུ་དེ་བས་ཀྱང་གཏོང་མི་ཐུབ། ཨ་རིའི་སྲིད་གཞུང་
ལ་དཔེ་བཞག་ན། ཉེ་བའི་ལོ་ངོ་བཅུ་ཕྲག་འགའི་ནང་དུ་ཨ་སྒོར་དུང་ཕྱུར་བཅུ་ཕྲག་ལྷག་བཏང་
ནས་ཉིང་རྡུལ་དངོས་ལུགས་ཞིབ་འཇུག་བྱས་པ་དང་། དེ་ནས་འབྲེལ་ཡོད་ཞིབ་འཇུག་ལ་བརྟེན་
ནས་ཨ་རིས་ཉིང་རྡུལ་གློག་འདོན་བཟོ་གྲྭ་བསྐྲུན་ཏེ། ཨ་རིའི་ཐོན་ལས་ལ་རིན་གོང་དམའ་བའི་
གློག་ཤུགས་མཁོ་འདོན་བྱས་པ་དང་། ཐོན་ལས་ཀྱིས་སླར་ཡང་ཨ་རིའི་སྲིད་གཞུང་ལ་དཔྱ་ཁྲལ་
འཇལ། སྲིད་གཞུང་གིས་དཔྱ་ཁྲལ་ཁྲོད་ཀྱི་ཁག་ཅིག་མུ་མཐུད་ནས་ཉིང་རྡུལ་དངོས་ལུགས་ཞིབ་
འཇུག་བྱེད་པའི་ཐད་ལ་སྤྱོད་ཀྱིན་ཡོད།
དེས་ན་ཅིའི་ཕྱིར་དེང་གི་མི་རྣམས་ཀྱིས་རང་ཉིད་ཀྱི་ཞིབ་འཇུག་ལ་བརྟེན་ནས་ནུས་པ་
གསར་པ་ཞིག་གསར་སྐྲུན་བྱེད་ཐུབ་པར་ཡིད་ཆེས་ཇེ་དྲག་ཏུ་སོང་བ་རེད། ཚན་རིག་དང་ཆབ་
སྲིད། དཔལ་འབྱོར་བཅས་ཟུང་འབྲེལ་བྱེད་པར་སྐུལ་འདེད་གཏོང་བྱེད་ཡང་སྙིང་ཅི་ཞིག་ཡིན་
ནམ་ཞེ་ན། ས་བཅད་འདིའི་ནང་དུ་སྔོན་ལ་དེང་རབས་ཚན་རིག་གི་དམིགས་བསལ་རང་བཞིན་
གཙོར་བཟུང་ནས་ཁག་ཅིག་ལ་ལན་འདེབས་པར་བྱ། འདིའི་འཕྲོའི་ས་བཅད་གཉིས་ཀྱི་ནང་དུ་
ཚན་རིག་དང་ཡོ་རོབ་བཙན་རྒྱལ། མ་རྩ་རིང་ལུགས་ཀྱི་དཔལ་འབྱོར་གསུམ་ཇི་ལྟར་མཉམ་འབྲེལ་བྱས་ཚུལ་གླེང་བར་བྱའོ། །
རང་གི་མི་ཤེས་པ་ཁས་ལེན་པ།
མ་མཐའ་ཡང་མྱོང་རྟོགས་གསར་བརྗེའི་རྗེས་ནས་བཟུང་མིའི་རིགས་ཀྱིས་འཇིག་རྟེན་འདི་
ལ་རྒྱུས་ལོན་བྱེད་པའི་འདུན་པ་ཡོད་པ་དང་། ང་ཚོའི་མེས་པོ་ཚོས་དུས་ཚོད་དང་སེམས་ཤུགས་
མང་པོ་སྤྱད་དེ་རང་བྱུང་ཁམས་ཀྱི་ཆོས་ཉིད་ལ་ཁ་ལོ་བསྒྱུར་བའི་ངེས་ལུགས་འཚོལ་བའི་རེ་བ་
བཅངས་མོད། ཡིན་ནའང་དེང་རབས་ཚན་རིག་དང་སྔོན་མའི་ཤེས་བྱའི་མ་ལག་ལ་མི་འདྲ་ས་
ཕྱོགས་ཆེན་པོ་གསུམ་ཡོད་དེ།
1. རང་ཉིད་ཀྱི་རྨོངས་པ་ཁས་ལེན་པ། དེང་རབས་ཚན་རིག་གི་རྨང་གཞི་ནི་ལ་ཏིང་ཡི་
གེའི་མིང་མགོ་བྱས་པའི “ignoramus-” སྟེ། དོན་ནི “ང་ཚོས་མི་ཤེས”ཞེས་པའོ། །ལངས་ཕྱོགས་
འདིའི་ངོས་ནས་བཤད་ན་ང་ཚོས་རང་ཉིད་ཐམས་ཅད་རྟོགས་མཁན་ཞིག་མིན་པར་ཁས་ལེན་
གྱིན་ཡོད། དེ་ལས་གལ་ཆེ་བ་ནི་ང་ཚོ་ཡང་ཤེས་བྱ་གོང་འཕེལ་སོང་བའི་རྗེས་སུ། སྔོན་ཆད་ལ་ཡིད་
ཆེས་བྱས་པ་ནི་ནོར་འཁྲུལ་ཡིན་སྲིད་པ་ཁས་ལེན་བྱེད། དེ་བས་ད་ལྟ་འགྲན་སློང་བྱས་མི་ཆོག་པའི་
བླ་མེད་ཀྱི་མཚན་ཉིད་དང་བསམ་ཚུལ། ཡང་ན་གཞུང་ལུགས་གང་ཡང་མེད་དོ། །
2. ལྟ་ཞིབ་དང་གྲངས་རིག་ལྟེ་བར་འཛིན་པ། རྨོངས་པ་ཡིན་པ་ཁས་བླངས་རྗེས། དེང་རབས་
ཚན་རིག་གིས་ད་དུང་ཤེས་བྱ་གསར་པ་གསར་རྟོགས་བྱུང་བར་རེ་བ་བྱེད་བཞིན་ཡོད། དེའི་བྱེད་
ཐབས་ནི་ལྟ་ཞིབ་ཀྱི་གཞི་གྲངས་མང་པོ་འཚོལ་སྡུད་བྱེད་པ་དང༌། དེ་ནས་རྩིས་རིག་ཡོ་བྱད་ཀྱིས་
ལེགས་སྒྲིག་སྦྲེལ་མཐུད་བྱེད་པ་དང་མཐར་འཐུས་སྒོ་ཚང་བའི་གཞུང་ལུགས་ཤིག་གྲུབ་པ་རེད།
3. ནུས་པ་གསར་པ་ལེན་པ། དེང་རབས་ཚན་རིག་ལ་གསར་གཏོད་ཀྱི་གཞུང་ལུགས་ཁོ་ནས་
མི་ཆོག་སྟེ། དེས་རིགས་པའི་གཞུང་ལུགས་འདི་དག་སྤྱད་ནས་ནུས་པ་གསར་པ་ཞིག་རྙེད་པ་དང༌།
ཁྱད་པར་དུ་ཚན་རྩལ་གསར་པ་ཞིག་འབྱུང་བར་འཚོལ་སྙེག་བྱེད་བཞིན་ཡོད།
ཚན་རིག་གསར་བརྗེ་ནི “ཤེས་བྱའི་གསར་བརྗེ” མིན་པར། དེ་ནི “ཤེས་རྨོངས་ཀྱི་གསར་
བརྗེ” ཞིག་ཡིན་ཞིང་། ཚན་རིག་གི་གསར་བརྗེ་མགོ་ཚུགས་པའི་གསར་རྙེད་རླབས་ཆེན་ཞིག་བྱུང་
བ་ནི། “མིའི་རིགས་ཀྱིས་ཆེས་གལ་ཆེ་བའི་གནད་དོན་ལ་དོན་དངོས་སུ་ཅི་ཡང་ཤེས་རྟོགས་བྱུང་མེད་པ” རྟོགས་པ་དེ་ཡིན་ནོ། །
དབྱི་སི་ལན་ཆོས་ལུགས་དང་ཡེ་ཤུའི་ཆོས་ལུགས། སངས་རྒྱས་ཆོས་ལུགས། རུའུ་ལུགས་
སོགས་དེང་རབས་ཅན་སྔ་མའི་ཤེས་བྱའི་མ་ལག་ལ་མཚོན་ན། འཇིག་རྟེན་སྟེང་གི་བྱ་བ་གལ་ཆེན་
མཐའ་དག་མི་དང་ཡང་ན་ལྷ་ཞིག་གིས་སྔ་མོ་ནས་ཤེས་རྟོགས་བྱུང་ཡོད་ཚུལ་སྨྲ་བ་ལ་ཆ་བཞག་
ན། ཐམས་ཅད་མཁྱེན་པ་དེ་དག་ནི་རླབས་ཆེ་བའི་ལྷ་ཚོགས་ཤིག་དང་ཀུན་ཐུབ་ཀྱི་ལྷ་ཆེ་གེ་མོའམ།
ཡང་ན་སྔོན་ཆད་ཀྱི་མཁས་པ་འགའ་ཡིས་བསྟན་བཅོས་དང་ངག་རྒྱུན་ལ་བརྟེན་ནས་ཤེས་རབ་
དེ་དག་མི་རབས་ཕྱི་མ་རྣམས་ལ་སྤེལ་བ་རེད། མི་སེར་དཀྱུས་མའི་ངོས་ནས་བཤད་ན་གཙོ་བོ་
གནའ་དཔེ་དང་སྲོལ་རྒྱུན་དེ་དག་ལ་དཀའ་སྤྱད་འབད་བརྩོན་བགྱིས་ནས་གོ་བ་ཡང་དག་བླངས་
ན་རྒྱུད་ལ་ཤེས་བྱ་འབྱོར་ཐུབ། སྐབས་ཐོག་དེར་གལ་ཏེ《དམ་པའི་གསུང་རབ》དང《ཁུ་རན་
གསུང་རབ》ཡང་ན《རིག་བྱེད་ཀྱི་གཞུང》སོགས་སུ་འཇིག་རྟེན་ཁམས་ཀྱི་གསང་བ་གལ་ཆེན་
འགའ་རེ་ཆད་ལུས་ཐེབས་པ་དང༌། གསང་བ་འདི་ཕྱིས་སུ་མི་ཕལ་པ་ཞིག་གིས་རྟོགས་སོང་བ་ཡིན་ཚེ། བསམ་ཡུལ་ལས་འདས་པའི་དོན་དག་ཅིག་ཡིན་ངེས་སོ། །
གནའ་བོའི་ཤེས་རིག་གི་མ་ལག་ལ་མཚོན་ན་རྨོངས་པ་རིགས་གཉིས་ལ་ཁས་ལེན་སྲིད་དེ།
རིགས་དང་པོ་ནི། “མི་སྒེར” གྱིས་དོན་དག་གལ་ཆེན་ཁ་ཤས་མི་ཤེས་པ། དགོས་ངེས་ཀྱི་ཤེས་བྱ་
ལེན་འདོད་ན་ཁོ་རང་རིག་པ་ཅན་གྱི་མི་དེ་ཚོར་འདྲི་རུ་འགྲོ་དགོས་པ་ལས། མི་སུ་གང་གིས་ཀྱང་
རྟོགས་མེད་པའི་བྱ་དངོས་ཤིག་འཚོལ་རྒྱུ་དེ་མིན། དཔེར་ན། གལ་ཏེ་དུས་རབས13པའི་དབྱིན་ཀི་
ལན་གྱི་ཞིང་པ་ཞིག་གིས་མིའི་རིགས་ཡང་སྙིང་གང་འདྲ་བྱས་ནས་ཡོང་པ་ཤེས་འདོད་ཚེ། ཁོང་གིས་
ཡེ་ཤུའི་ཆོས་ལུགས་ཀྱི་ཤེས་བྱའི་མ་ལག་ནང་དུ་ལན་གསལ་པོ་ཞིག་ཡོད་པར་སྙམ་ངེས་རེད། དེའི་
རྐྱེན་གྱིས་ཁོས་བྱེད་འོས་པ་ནི་ས་གནས་དེ་གའི་ཆོས་དཔོན་ལ་འདྲི་རུ་འགྲོ་བ་དེའོ། །
རིགས་གཉིས་པ་ནི། “ཤེས་བྱའི་མ་ལག་ཧྲིལ་པོ” ནི “གལ་ཆེན་མིན་པའི” བྱ་བ་ཁ་ཤས་
ལས་ཅི་ཡང་མིན་པར་འདོད། སྐབས་ཐོག་དེའི་མཚན་ཉིད་ཐད་ནས་བཤད་ན། རླབས་ཆེ་བའི་
ལྷ་དང་ཤེས་རབ་ཅན་གང་གིས་ཀྱང་ང་ཚོར་བཤད་ན་དགོས་པ་གང་ཡང་མེད་པར་འདོད་པའི་
དོན་དག་སྟེ། དཔེར་ན། དབྱིན་ཀི་ལན་གྱི་ཞིང་པ་འདིས་འབུ་སྡོམ་གྱིས་འབུ་དྲ་ཅི་ལྟར་བསླས་པ་
ཤེས་འདོད་པར་ཆ་བཞག་ན། ཁོས་ཆོས་དཔོན་ལ་དྲིས་ཀྱང་རྔོ་ཐོགས་མི་སྲིད། རྒྱུ་མཚན་ནི་ཡེ་ཤུའི་
ཆོས་ལུགས་ཀྱི་གསུང་རབ་ཡོད་དོ་ཅོག་ཏུ་དྲི་བ་འདིའི་ལན་ཡོད་མི་སྲིད། ཡིན་ནའང་འདི་ལས་ཡེ་
ཤུའི་ཆོས་ལུགས་ལ་སྐྱོན་ཆ་ཡོད་པར་མཚོན་པ་གཏན་ནས་མིན་པར། དེ་ལས་ལྡོག་སྟེ་འབུ་སྡོམ་
གྱིས་དྲ་བ་ཇི་ལྟར་བསླས་པའི་དོན་དག་འདི་རྩ་བ་ནས་གལ་ཆེན་མིན་པ་མཚོན། མིའི་རིགས་ཀྱིས་
ཤེས་ཀྱང་མི་དགོས། ཡིན་ནའང་འཇིག་རྟེན་བྱེད་པོས་སྡོམ་གྱི་དྲ་ཇི་ལྟར་སླེས་པ་ངེས་པར་དུ་ཤེས་
ངེས། གལ་སྲིད་དོན་དག་འདི་གལ་ཆེན་ཞིག་ཡིན་ཞིང་མིའི་རིགས་ཀྱི་སྐྱེ་འཕེལ་དང་སྐྱོབ་ལ་
འབྲེལ་བ་ཡོད་ན། འཇིག་རྟེན་བྱེད་པོས《དམ་པའི་གསུང་རབ》ནང་དུ་འགྲེལ་པ་ཆ་ཚང་ཞིག་མི་བཀོད་པའི་རྒྱུ་མཚན་ཅི་ཡོད།
ཡེ་ཤུའི་ཆོས་ལུགས་ནང་དུ་མང་ཚོགས་ཀྱིས་འབུ་སྡོམ་ལ་ཞིབ་འཇུག་བྱེད་པར་བཀག་
འགོག་བྱེད་མི་སྲིད། འོན་ཀྱང་འབུ་སྡོམ་ལ་ཞིབ་འཇུག་བྱེད་པའི་མཁས་པ(གལ་ཏེ་དུས་རབས་
བར་མའི་སྐབས་ལ་ཡོ་རོབ་ཏུ་དངོས་གནས་འབུ་སྡོམ་ལ་ཞིབ་འཇུག་བྱེད་པའི་མི་ཞིག་ཡོད་
པའི་དབང་དུ་བཏང་ན།)དེའི་སེམས་ལ་སྔ་མོ་ནས་གྲ་སྒྲིག་ཡོད་དགོས་ཏེ། རང་ཉིད་སྤྱི་ཚོགས་
མཐའ་ན་གནས་ཤིང་ཞིབ་འཇུག་གི་འབྲས་བུ་ག་འདྲ་ཡིན་རུང༌། ཡེ་ཤུའི་ཆོས་ལུགས་ནི་ནམ་
ཡང་ཡང་དག་ཡིན་པ་ཤེས་དགོས། དེའི་ཕྱིར་མཁས་པ་ཚོས་ཞིབ་འཇུག་བྱ་ཡུལ་འབུ་སྡོམ་དང་
ཕྱེ་མ་ལེབ། ཡང་ན་བྱེའུ་ཅ་ལ་ཕ་ཀི་སི་སོགས་གང་ཡིན་རུང༌། ཐམས་ཅད་བདེ་སྡུག་ལ་འབྲེལ་བ་
གང་ཡང་མེད་པར་མ་ཟད། སྤྱི་ཚོགས་དང་ཆབ་སྲིད། དཔལ་འབྱོར་གྱི་བདེན་དོན་ལའང་ཤན་གང་ཡང་ཐེབས་མི་ནུས་སྙམ་གྱིན་ཡོད།
དོན་དངོས་ཐོག་བྱ་བ་ནམ་ཡང་དེ་འདྲ་སླ་མོ་ཞིག་གཏན་ནས་མིན། མི་ཕྱེད་པའི་དད་པ་
ལྡན་ཞིང་བག་ལ་འཁུམས་པའི་དུས་སྐབས་ཡིན་རུང་། སྔར་བཞིན་མི་ལ་ལས “ཤེས་བྱའི་མ་ལག་
ཧྲིལ་པོས” རྟོགས་མེད་པའི “དོན་དག་གལ་ཆེན” ངེས་པར་དུ་ཡོད་པར་འདོད་པ་དང་། མི་
འདི་ལྟ་བུ་ལ་རྒྱུན་པར་མཐའ་ན་ལུས་པར་བྱེད་པའམ་འཚེ་བ་བྱེད་བཞིན་ཡོད། ཡིན་ཡང་མ་
ལག་གསར་པ་ཞིག་གསར་གཏོད་བྱས་ཏེ། ཁོ་ཚོས་མ་གཏོགས་སུ་གང་གིས་ཀྱང་མི་ཤེས་པའི་ཤེས་
བྱ་སྤེལ་མགོ་ཚུགས་པའང་ཡིན་སྲིད། དཔེར་ན། མུའུ་ཧན་མོ་ཏི་ཡི་ཆོས་ལུགས་སྤེལ་བའི་གོམ་པ་
དང་པོ་ནི། ཁོང་གིས་ཨ་རབ་ཀྱི་སྤུན་ཟླ་རྣམས་ལ་ཁྱོད་ཚོས་མཆོག་གྱུར་གྱི་བདེན་དོན་ངོ་མ་ཅི་
ཡང་རྟོགས་ཀྱིན་མེད་ཅེས་རྒོལ་གཏམ་བཏང་བ་རེད། མུའུ་ཧན་མོ་ཏིས་འཕྲལ་དུ་རང་ཉིད་ཁོ་
ནས་བདེན་དོན་མཐའ་དག་གི་མཐིལ་རྟོགས་ཡོད་ཅེས་སྨྲས་པ་དང་སྦྲགས། དད་མོས་བྱེད་མཁན་
རྣམས་ཀྱིས་ཀྱང་ཁོང་ལ “མངོན་ཤེས་པའི་དམ་རྒྱ” (མངོན་ཤེས་ཅན་ཐམས་ཅད་
ཁོང་ཉིད་ནས་མཇུག་བསྒྲིལ་བའི་དོན།)ཞེས་ཆེ་བརྗོད་བྱས། དེ་བས་བདེན་དོན་མ་ལུས་པ་མུའུ་
ཧན་མོ་ཏི་ནས་རྫོགས་པས་ཕྱིས་སུ་གལ་ཆེ་བ་གང་ཡང་མེད་པར་གྲགས་སོ། །
དེང་རབས་ཚན་རིག་ནི་ཐུན་མོང་མ་ཡིན་པའི་ཤེས་བྱའི་མ་ལག་ཅིག་ཡིན་པ་དང༌། ཐུན་
མོང་མ་ཡིན་པའི་ཆ་ནི “མ་ལག་ཆ་ཚང” གིས “ཆེས་འགངས་ཆེ་བའི་དོན་དག” འགའ་ཤས་ད་
དུང་རྟོགས་མེད་པ་ཡོངས་བསྒྲགས་ཀྱི་ལམ་ནས་ཁས་ལེན་པ་དེ་རེད། ཏར་ཝུན་གྱིས་གདོད་ནས་
རང་ཉིད་ནི་སྐྱེ་དངོས་རིག་པ་བའི་དམ་རྒྱ་ཡིན། ཚེ་སྲོག་གི་གསང་བ་ཡོད་ཚད་རྟོགས་ཡོད་ཅེས་
བཤད་མྱོང་མེད། དུས་རབས་དུ་མའི་རིང་ལ་གཞི་ཁྱོན་ཆེ་བའི་ཚན་རིག་ཞིབ་འཇུག་བྱས་པ་བརྒྱུད་
ནས་སྐྱེ་དངོས་རིག་པ་བས་ཀླད་ཆེན་ལས་འདུ་ཤེས་བྱུང་བའི་རྒྱུ་མཚན་གང་ཡིན་ད་དུང་འགྲེལ་
བཤད་ཆ་ཚང་བ་ཞིག་རྒྱག་ཐུབ་མེད་པ་ཁས་ལེན་བཞིན་ཡོད། དངོས་ལུགས་རིག་པ་བ་ཚོས་ཀྱང་
ཁོ་ཚོས་སྲིད་པའི་འབར་གས་ཆེན་པོ་བྱུང་བའི་རྒྱུ་རྐྱེན་གང་ཡིན་མི་ཤེས་པ་དང༌། ཚད་རྡུལ་ཤུགས་
རིག་དང་ཁྱབ་ཆེ་ལྟོས་བཅས་སྨྲ་བ་གཉིས་ཇི་ལྟར་ཟུང་འབྲེལ་བྱེད་དགོས་པ་ད་དུང་མི་ཤེས་ཞེས་ཁས་ལེན་བྱེད་ཀྱིན་ཡོད།
ཡང་སྐབས་ལ་ལར་དཔང་རྟགས་གསར་པ་རྒྱུན་ཆད་མེད་པར་བྱུང་བ་དང་བསྟུན་ནས་
ཚན་རིག་གི་གཞུང་ལུགས་སྣ་ཚོགས་ཀྱང་ཕན་ཚུན་བར་ཐེངས་གང་མང་ལ་རྩོད་པའི་གཡུལ་
འགྱེད་བགྱིས། དཔེ་མཚོན་རང་བཞིན་གྱི་དཔེར་བརྗོད་ཅིག་ཡོད་པ་ནི། ཡང་སྙིང་དཔལ་འབྱོར་གྱི་
མ་དཔེ་གང་འདྲ་ཞིག་སྤྱད་ན་ཆེས་ལེགས་པ་དང་། དཔལ་འབྱོར་རིག་པ་བ་ཚང་མས་རང་ཉིད་ཀྱི་
དཔེ་དབྱིབས་ནི་ཆེས་འོས་ཤིང་འཚམས་པ་ཡིན་ཞེས་བཤད་སྲིད་ཀྱང་། ཐེངས་རེ་རེར་དངུལ་རྩའི་
ཉམས་ཉེན་དང་མ་རྐང་ཚོང་རའི་ལྦུ་བ་བྱུང་བའི་དུས་སུ། ང་ཚོས་འཕེལ་ཕྱོགས་གཙོ་བོར་འགྱུར་
ལྡོག་འབྱུང་བ་མཐོང་ཐུབ། མིག་སྔར་ཀུན་གྱིས་ཁས་འཆེ་བ་ནི། ང་ཚོས་ད་དུང་ཡང་སྙིང་དཔལ་
འབྱོར་མ་དཔེ་གང་ཞིག་རྨད་དུ་བྱུང་བ་ཤེས་མེད་པ་དེ་རེད།
ད་དུང་སྐབས་ལ་ལར་ད་ཡོད་ཀྱི་དཔང་རྟགས་ལ་གཞི་བཅོལ་ནས་གཞུང་ལུགས་འགའ་ཤས་
འཕེལ་ཕྱོགས་གཙོ་གྲས་སུ་གྱུར་པས་གཞུང་ལུགས་གཞན་དག་ཉམས་རྒུད་དུ་གྱུར། ང་ཚོས་སྤྱིར་
ན་འཕེལ་ཕྱོགས་གཙོ་བོའི་གཞུང་ལུགས་དེ་ཡང་དག་ཡིན་པར་ངོས་འཛིན་བྱེད་ཅིང་། མི་ཚང་མ་
ཡང་མོས་མཐུན་ཡོང་གིན་ཡོད། གལ་ཏེ་དཔང་རྟགས་གསར་པ་བྱུང་ནས་འཕེལ་ཕྱོགས་གཙོ་བོའི་
གཞུང་ལུགས་དང་རྒྱབ་འགལ་དུ་གྱུར་ཚེ། འཕེལ་ཕྱོགས་གཙོ་བོའི་གཞུང་ལུགས་ལ་དག་བཅོས་བྱ་
དགོས་པར་མ་ཟད། ཐ་ན་འདོར་དགོས་པ་ཡང་ཡོད་དེ། དཔེར་ན། བྲག་ལེབ་ལས་གྲུབ་པའི་གཞུང་
ལུགས་དང་འཕེལ་འགྱུར་སྨྲ་བ་ལྟ་བུའོ། །
དེང་རབས་ཚན་རིག་གིས་རང་ཉིད་ཀྱི་མི་ཤེས་པ་ཁས་ལེན་བྱས་པས། སྔར་གྱི་ཤེས་བྱ་མ་
ལག་ཀུན་ལས་གསོན་ཤུགས་དང་ལྡེམ་ཤུགས་ལྡན་པར་མ་ཟད། དེ་ལས་ཤེས་འདོད་ཀྱི་འདུན་པ་
དྲག་པོ་ལྡན་པར་གྱུར། གནད་འདིས་མིའི་རིགས་ཀྱིས་འཛམ་གླིང་ཇི་ལྟར་འཁོར་བསྐྱོད་བྱེད་པར་
རྒྱུས་ལོན་དང་ཚན་རྩལ་གསར་པ་གསར་གཏོད་བྱེད་པའི་ནུས་པ་མཐོར་འདེགས་ཆེན་པོ་བཏང༌།
ཡིན་ནའང་འདི་ནི་མིའི་རིགས་ཀྱི་མེས་པོ་ཚོར་སྐབས་མང་པོ་ཞིག་ལ་འཕྲད་མི་དགོས་པའི་གནད་
དོན་ཚབས་ཆེན་ཞིག་རེད། ད་ལྟའི་མ་ལག་འདིའི་སྟེང་ནས་བཤད་ན། ང་ཚོས་རང་ཉིད་ཀྱི་མི་
ཤེས་པ་གང་ཡང་མེད་པ་ལ་ཆ་བཞག་ན། དེང་སྐབས་ཀྱི་ཤེས་བྱས་ཀྱང་གསལ་རྟོགས་བྱུང་མེད།
དེ་ཡང་མི་ས་ཡ་དུ་མར་ནུས་ལྡན་གྱིས་མཉམ་ལས་བྱེད་དུ་བཅུག་པའི་རྟོག་བཟོའི་གཏམ་རྒྱུད་དེ་
དག་དང་ཡོངས་སུ་འཚམ་པ་དང་། གལ་སྲིད་དཔང་རྟགས་ལས་གཏམ་རྒྱུད་མང་པོ་དེ་དག་ལ་
གནད་དོན་ཧ་ཅང་ཆེན་པོ་ཡོད་པར་ར་སྤྲོད་བྱུང་ཚེ། སྤྱི་ཚོགས་རྦད་དེ་འཐོར་ཞིག་ཏུ་གྱུར་འགྲོ་བ་
མ་རེད་དམ། ཇི་ལྟར་བྱས་ན་ད་གཟོད་སྤྱི་ཚོགས་དང་རྒྱལ་ཁབ། རྒྱལ་སྤྱིའི་མ་ལག་བཅས་མུ་མཐུད་དུ་འཁོར་བསྐྱོད་བྱེད་ཐུབ་པ་ཡིན་ནམ།
དེང་སྐབས་སྤྱི་ཚོགས་ཀྱི་ཆབ་སྲིད་སྒྲིག་ལམ་བརྟན་པོ་ཡོང་བར་བྱེད་འདོད་ན། ཚན་རིག་
དང་མི་མཐུན་པའི་ཐབས་ཤེས་གཉིས་ལ་བརྟེན་པ་ལས་གདམ་ག་གཞན་གང་ཡང་མེད་དེ།
1. ཚན་རིག་གི་རིགས་པའི་གཞུང་ལུགས་བཀོལ་སྤྱོད་བྱས་ཡོད་མོད། འོན་ཀྱང་ངེས་པར་དུ་
སྤྱིར་བཏང་གི་ཚན་རིག་བྱ་སྤྱོད་ལས་འགལ་དགོས་ཏེ། འདི་ནི་འགྱུར་མེད་ཀྱི་བདེན་དོན་ཞིག་
ཡིན་ཞེས་ཁྱབ་བསྒྲགས་བྱ་དགོས། ན་ཙིས་བྱེད་ཐབས་འདི་ལ་བརྟེན་ནས་ཁོ་ཚོའི་རིགས་རྒྱུད་སྲིད་
ཇུས་ནི་སྐྱེ་དངོས་ཀྱི་དོན་དངོས་ལ་རིགས་པས་དཔྱད་པ་བཏང་ནས་ཐོན་པར་བཤད།
2. ཚན་རིག་གི་ཐབས་ཤེས་མི་སྤྱོད་པར་ཚན་རིག་མ་ཡིན་པའི་ངེས་མེད་བདེན་དོན་ལ་
བརྟེན་ནས་ཐག་གཅོད་བྱས། དེ་ནི་རང་དབང་མི་ཚུལ་རིང་ལུགས་ཀྱི་ཐབས་ཇུས་ཤིག་ཡིན་པ་
དང༌། རང་དབང་མི་ཚུལ་རིང་ལུགས་ཀྱི་རྨང་གཞི་ནི་མིའི་རིགས་ཀྱི་དམིགས་བསལ་རིན་ཐང་
དང་ཁེ་དབང་གཙོར་འཛིན་པའི་འདོད་ཚུལ་རྒྱུན་འཁྱོངས་བྱེད་པ་དེ་ཡིན་མོད། ངོ་གནོང་དགོས་
པ་ཞིག་ནི་ཤེས་མི་ལ་ཚན་རིག་ཞིབ་འཇུག་བྱེད་སྐབས་འདོད་ཚུལ་འདི་ཁས་ལེན་གྱིན་མེད།
དེར་ང་ཚོ་ཡང་དེ་འདྲའི་ཡ་མཚན་སྐྱེས་དགོས་དོན་ཡང་མེད་དེ། གང་ལྟར་ཚན་རིག་གིས་
ཀྱང་ཆོས་ལུགས་དང་འདུ་ཤེས་འཛིན་སྟངས་སྣ་ཚོགས་ལ་གོང་དུ་བཀུར་ཚེ། ད་གཟོད་གྲོན་དངུལ་
རེག་ཐུབ་པར་མ་ཟད། ཞིབ་འཇུག་ཚུལ་ལྡན་ཞིག་ཏུ་གཏོང་ཐུབ།
དེང་རབས་ཀྱི་རིག་གནས་ནི་སྔོན་ཆད་ཀྱི་རིག་གནས་གང་ལས་ཀྱང་རང་ཉིད་ཀྱི་ཤེས་རྟོགས་
མེད་པའི་ཆ་ལ་དེ་བས་ཁས་ལེན་པར་མོས་ལ། ཡིན་ནའང་དེང་རབས་སྤྱི་ཚོགས་ད་དུང་རྒྱུན་མཐུད་
ཐུབ་པའི་རྒྱུ་རྐྱེན་གཅིག་ནི། ཚན་རྩལ་དང་ཚན་རིག་ཞིབ་འཇུག་བྱེད་ཐབས་ལ་ཡིད་ཆེས་བྱས་པ་དེ་
ཡིན་ཞིང་། འདི་ནི་ཕལ་ཆེར་ཆོས་ལུགས་ལ་དད་མོས་བྱེད་པ་དང་འདྲ་བར་མ་ཟད། ཐ་ན་ཚད་ངེས་
ཅན་ཞིག་གི་སྟེང་ནས་ལྟོས་མེད་བདེན་དོན་ལ་ཡིད་ཆེས་བྱེད་པའི་ཚབ་ཏུ་གྱུར་ཡོད་དོ། །
ཚན་རིག་གི་ལྟ་བ།
དེང་རབས་ཚན་རིག་ལ་བརྩི་སྲུང་ནན་མོ་བྱ་དགོས་པའི་ལུང་འཛིན་གྱི་རིགས་མེད་ཀྱང་
ཞིབ་འཇུག་བྱེད་ཐབས་ལ་ཐུན་མོང་གི་སྲོག་ཤིང་ལྟ་བུ་ཞིག་ཡོད་དེ། དོན་དངོས་ཁུངས་སྐྱེལ་བྱེད་
དགོས་ལ་ལྟ་ཞིབ་བྱས་པ་སྣ་ཚོགས་འཚོལ་སྡུད་བྱས་རྗེས( ཚོར་དབང་གིས་ཚོར་ནུས་པ། )རྩིས་
རིག་གི་ལག་ཆར་བརྟེན་ནས་ལེགས་སྒྲིག་བྱེད་དགོས།
མིའི་རིགས་ཀྱིས་ལོ་རྒྱུས་མགོ་བརྩམས་པ་ནས་བཟུང་རྒྱུན་ཆད་མེད་པར་དོན་དངོས་
ཁུངས་སྐྱེལ་ལྟ་ཞིབ་བྱས་ཡོད་ཀྱང༌། དེས་ཤུགས་རྐྱེན་ཆེན་པོ་གང་ཡང་ཐེབས་ནུས་མེད། གལ་སྲིད་
ང་ཚོས་དྲི་བ་ཡོད་དོ་ཅོག་གི་དྲིས་ལན་ཤེས་རྟོགས་བྱུང་ཟིན་པའི་དབང་དུ་བཏང་ན། ད་དུང་ཐོན་
ཁུངས་ཆུད་ཟོས་སུ་བཏང་ནས་ལྟ་ཞིབ་གསར་པ་བྱེད་དགོས་དོན་ཅི་ཡོད། ཡིན་ནའང་དེང་རབས་
ཀྱི་མི་རྣམས་ཀྱིས་རང་ཉིད་ཀྱི་ཤིན་ཏུ་གལ་ཆེ་བའི་གནད་དོན་ཐད་ནས་ད་དུང་ཅི་ཡང་ཤེས་
མེད་པ་ཁས་ལེན་བྱས་ཏེ། ཤེས་བྱ་གསར་པ་འཚོལ་སྙེག་བྱ་དགོས་པར་འདོད། དེའི་རྐྱེན་གྱིས་དེང་
རབས་ཀྱི་ཞིབ་འཇུག་བྱེད་ཐབས་གཙོ་གྲས་ཀྱིས་ཤེས་བྱ་རྙིང་པར་ད་དུང་སྟོང་ཆ་ཡོད་པ་སྔོན་
ཆད་ནས་ཚོད་དཔག་བྱེད་ཀྱིན་ཡོད་ལ། དེར་མ་ཟད་འདིའི་སྐབས་ཀྱི་ཞིབ་འཇུག་གི་གཙོ་གནད་
ནི་སྔ་མའི་ཤེས་བྱ་རྙིང་པའི་མ་ལག་མིན་པར། ལྟ་དཔྱད་ཚད་འཇལ་དང་དངོས་བརྟག་གསར་པ་
བྱེད་རྒྱུ་དེ་ཡིན་ནོ། །གལ་ཏེ་ད་ལྟ་ལྟ་དཔྱད་བྱས་ནས་ཐོབ་པའི་མཇུག་འབྲས་དང་སྔོན་མའི་སྲོལ་
རྒྱུན་ཤེས་བྱའི་མ་ལག་གཉིས་འགལ་བ་ལྟག་སྤྲོད་དུ་གྱུར་ཚེ། ང་ཚོས་ད་ལྟའི་ལྟ་དཔྱད་བྱས་པ་ཡང་
དག་ཡིན་པར་ངོས་འཛིན་བྱེད། དེ་ལྟ་མོད་ཀྱང་གལ་སྲིད་འཇིག་རྟེན་ཁམས་ཀྱི་སྐར་མའི་མ་ལག་
ལ་ཞིབ་འཇུག་བྱེད་པའི་དངོས་ལུགས་རིག་པ་བ་དང་ལི་ཆས་དུས་སྐབས་ཀྱི་
གྲོང་ཁྱེར་ལ་ཞིབ་འཇུག་བྱེད་པའི་གནའ་དཔྱོད་རིག་པ་བ། མ་རྩ་རིང་ལུགས་ཀྱི་བྱུང་འཕེལ་ལ་
ཞིབ་འཇུག་བྱེད་པའི་ཆབ་སྲིད་པ་ཡིན་ན་སྲོལ་རྒྱུན་གྱི་ཤེས་བྱའི་མ་ལག་སྣང་མེད་དུ་འཇོག་མི་
སྲིད་པ་སྨོས་ཅི་དགོས། ཁོང་ཚོས་མཁས་པ་སྔ་མ་རྣམས་ཀྱིས་ཡང་སྙིང་ཅི་ཞིག་བྲིས་ཡོད་པ་དང་
ཅི་ཞིག་གསུངས་ཡོད་ལ་ཞིབ་འཇུག་བྱེད་ཀྱིན་ཡོད། འོན་ཀྱང་དངོས་ལུགས་རིག་པ་བ་དང་གནའ་
དཔྱོད་རིག་པ་བའམ་ཡང་ན་ཆབ་སྲིད་རིག་པ་བ་གང་ཞིག་ཡིན་རུང༌། སློབ་གྲྭ་ཆེན་མོའི་ལོ་རིམ་
དང་པོའི་སྐབས་སུ། ཁོ་ཚོའི་དམིགས་འབེན་ནི་ཨའེ་དབྱིན་སི་ཐན་དང་ཧྲི་ལི་མན། ཝེ་
པོ་སོགས་ཀྱིས་ང་ཚོར་བཞག་པའི་ཤེས་བྱ་ལས་རིང་དུ་བརྒལ་ཐུབ་དགོས་ཞེས་དགེ་རྒན་ཞིག་གིས་བཤད་མྱོང་ཡོད་ངེས།
ཡིན་ན་ཡང༌། ལྟ་ཞིབ་བྱས་པ་ཁོ་ནས་ཤེས་བྱར་གྲུབ་མི་ནུས། འཇིག་རྟེན་ཁམས་ལ་རྒྱུས་
ལོན་བྱེད་དགོས་ན་ང་ཚོས་ངེས་པར་དུ་ལྟ་ཞིབ་སྣ་ཚོགས་ལེགས་སྒྲིག་བྱས་ནས་ཆ་ཚང་བའི་
གཞུང་ལུགས་གསར་གཏོད་བྱ་དགོས་ཤིང་། གནའ་དུས་ཀྱི་ཤེས་བྱའི་མ་ལག་ནི་རྣམ་ཀུན “གཏམ་
རྒྱུད” ལ་བརྟེན་ནས་གཞུང་ལུགས་གྲུབ་པ་ཡིན་མོད། དེང་རབས་ཚན་རིག་ནི “རྩིས་རིག”ལ་བརྟེན་གྱིན་ཡོད།
དཔེར་ན།《དམ་པའི་གསུང་རབ》དང《ཁུ་རན་གསུང་རབ》《རིག་བྱེད་ཀྱི་གཞུང》
ངམ་ཡང་ན་རུའུ་ལུགས་ཀྱི་བསྟན་བཅོས་སོགས་སུ་ང་ཚོས་རེའུ་མིག་དང་སྤྱི་འགྲོས་མཐོང་རྒྱུ་མེད་
པ་ལྟ་བུ་རེད། སྲོལ་རྒྱུན་གྱི་ལྷ་སྒྲུང་དང་གསུང་རབ་ནང་དུ་སྤྱིར་བཏང་གི་ངེས་ལུགས་བཤད་པའི་
དུས་སུ་ཡི་གེ་ལ་བརྟེན་ནས་བརྗོད་པ་ལས་རྩིས་རིག་གི་སྤྱི་འགྲོས་སྤྱོད་པ་མིན། དཔེ་ཞིག་དྲངས་
ནས་བཤད་ན། མུའུ་ནེ་ཆོས་ལུགས་ཀྱིས་བཏོན་པའི་གཞི་རྩའི་རྩ་དོན་ལྟར་ན་འཛམ་གླིང་ནི་དགེ་
སྡིག་གཉིས་ཀྱི་གཡུལ་ས་ཡིན་པར་ངོས་འཛིན་ཅིང༌། སྡིག་པའི་སྟོབས་ཤུགས་ཀྱིས་དངོས་པོ་བསྐྲུན་
པ་དང་། དགེ་བའི་སྟོབས་ཤུགས་ཀྱིས་བསམ་པའི་ནུས་ཤུགས་གསར་སྐྲུན་བྱས། མིའི་རིགས་སྟོབས་
ཤུགས་འདི་གཉིས་ཀྱི་སོ་ན་གནས་པས་དགེ་སྒྲུབ་སྡུག་སྤོང་བྱ་དགོས། ཡིན་ནའང་མུའུ་ནེ་ཆོས་
ལུགས་ཀྱི་སྟོན་པ་མུའུ་ནེ་ཡིས་ཀྱང་སྤྱི་འགྲོས་ཤིག་གི་ལམ་ནས་ང་ཚོ་ལ་དགེ་སྡིག་གི་
ཕྱོགས་གཉིས་ཀར་སྟོབས་ཤུགས་ག་ཚོད་ཡོད་པ་དང་། མིའི་རིགས་ཀྱིས་ཕྱོགས་དེ་གཉིས་གདམ་ག་
བྱེད་དུས་གཞི་འཛིན་ས་གང་ཡིན་སོགས་ཅི་ཡང་བསྟན་མེད་དོ། །དེ་བས་ཁོང་གིས་ཀྱང “མི་ལུས་
ལ་ཐེབས་པའི་ནུས་ཤུགས་ནི་བསམ་པའི་འགྲོས་སྣོན་ཚད་ལུས་ཀྱི་ལྗིད་ཚད་ཀྱིས་བགོས་ན་འདྲ་
མཚུངས་ཡིན་པའི” རྩིས་གཞི་འདི་རྩ་བ་ནས་རྩིས་མྱོང་མེད་དོ། །
འོན་ཀྱང་འདི་ནི་ཚན་རིག་པའི་དམིགས་ཡུལ་ངོ་མ་དེ་རེད། སྤྱི་ལོ1687ལོར་ཉིའུ་ཏུན་གྱིས
《རང་བྱུང་མཚན་ཉིད་རིག་པའི་རྩིས་རིག་གི་རྩ་བའི་རིགས་པ》
ཞེས་པ་འགྲེམས་སྤེལ་བྱས་པ་རེད། འདི་ནི་དེང་རབས་ལོ་རྒྱུས་སྟེང་གི་ཆེས་གལ་ཆེ་བའི་གསུང་
རྩོམ་ཞིག་རེད་ཅེས་བཤད་ཆོག ཉིའུ་ཏུན་གྱིས་གསུང་རྩོམ་དེའི་ནང་དུ་འགུལ་བསྐྱོད་ཀྱི་ཆོས་ཉིད་
ཆེན་པོ་གསུམ་བཏོན་ཡོད་པ་དང༌། རྩིས་རིག་གི་སྤྱི་འགྲོས་ཧ་ཅང་སྟབས་བདེ་འདི་གསུམ་སྤྱད་ཚེ།
འཇིག་རྟེན་དུ་ཀུ་ཤུའམ་སྐར་མདའ་ལྷུང་བའི་ཆོས་ཉིད་ལ་འགྲེལ་བཤད་བྱེད་ཐུབ།
དེ་ནས་བཟུང་མི་སུ་ཞིག་གིས་སྒྱོགས་མདེལ་དང་རྒྱུ་སྐར་ཇི་ལྟར་འགུལ་སྐྱོད་བྱེད་པ་དང་
ས་གནས་གང་ཞིག་ཏུ་ལྷུང་འགྲོ་བ་སོགས་ལ་རྒྱུས་ལོན་བྱེད་མོས་ཚེ། དངོས་པོའི་ལྗིད་ཚད་དང་
ཁ་ཕྱོགས། འགྲོས་སྣོན་ཚད། ནུས་ཤུགས་བཅས་ཀྱི་ཚད་འཇལ་ཏེ། གཞི་གྲངས་དེ་དག་ཉིའུ་ཏུན་གྱི་
མཉམ་བྱ་རྩིས་ཕྲེང་དུ་དྲངས་མ་ཐག དྲིས་ལན་ནི་སྒྱུ་མ་མཁན་གྱི་རྫུ་འཕྲུལ་ནང་བཞིན་མིག་ལམ་
དུ་མངོན་ཡོང་ངོ་། །ཕྱིས་སུ་དུས་རབས19པའི་དུས་མཇུག་ཏུ་ཚན་རིག་པས་ད་གཟོད་གནས་ཚུལ་
ལ་ལ་ཞིག་ཉིའུ་ཏུན་གྱི་འགུལ་བསྐྱོད་གཏན་སྲོལ་གྱིས་བརྩི་མི་ནུས་པ་རྟོགས་པས། དངོས་ལུགས་
གཞུང་ལུགས་ཀྱི་གསར་བརྗེ་བསླང་མགོ་བརྩམས་ཏེ། ལྟོས་བཅས་སྨྲ་བ་དང་ཚད་རྡུལ་ཤུགས་རིག་པ་བྱུང་བ་རེད།
ཉིའུ་ཏུན་གྱིས་ང་ཚོར་རང་བྱུང་ཁམས་ཆེན་པོའི་དཔེ་ཆ་འདིར་བཀོལ་པའི་སྐད་ཡིག་ནི་
རྩིས་རིག་རེད་ཅེས་བསྟན་ཡོད་ཅིང༌། ས་བཅད་ཁ་ཤས་ནང་དུ་ཁ་གསལ་སྒོས་མཉམ་བྱ་རྩིས་
ཕྲེང་ལ་ཡང་ཕྱོགས་བསྡོམས་བྱས་ཆོག ཡང་མཁས་པ་ཁ་ཅིག་གིས་ཉིའུ་ཏུན་ལ་ལད་མོ་བྱས་ཏེ་
སྐྱེ་དངོས་རིག་པ་དང་དཔལ་འབྱོར་རིག་པ། སེམས་ཁམས་རིག་པ་སོགས་ལ་སྟབས་བདེ་བའི་
སྤྱི་འགྲོས་ཤིག་གསར་སྐྲུན་བྱེད་འདོད་ཀྱང༌། འདི་དག་གི་ཁྱབ་ཁོངས་དངོས་གནས་ཤིན་ཏུ་རྙོག་
འཛིང་ཡིན་ཕྱིར་ལད་ཟློས་བྱ་མི་ནུས་པ་རྟོགས། ཡིན་ནའང་འདི་ལས་ཁོ་ཚོས་རྩིས་རིག་རྦད་དེ་
དོར་དགོས་པའི་དོན་མ་ཡིན་པར། འདས་པའི་ལོ་ངོ་ཉིས་བརྒྱའི་ནང་རོལ་དུ་དངོས་ཡོད་འཚོ་
བའི་ཁྲོད་དེ་བས་རྙོག་འཛིང་ཆེ་བའི་ཆ་རྣམས་ཐག་གཅོད་བྱེད་ཆེད། རྩིས་རིག་གི་ཡན་ལག་
གསར་པ་ཞིག་བྱུང་བ་སྟེ། དེ་ནི་བསྡོམས་རྩིས་རིག་པ་རེད།
སྤྱི་ལོ1744ལོར་སུའུ་ཀི་ལན་གྱི་ཆོས་དཔོན་ཨེ་ལེག་སན་རྡར་ཝེ་པོ་སི་ཐི་
དང་རོ་པི་ཐི་ཝ་ལེ་སི་རྣམ་གཉིས་ཀྱིས་མི་སྲོག་ཉེན་འགོག་གི་
ཐེབས་རྩ་ཞིག་བཙུགས་ཏེ། ཆོས་དོན་གཉེར་མཁན་ཚོའི་ཁྱིམ་ན་ལུས་པའི་ཡུགས་མོ་དང་དྭ་ཕྲུག་
རྣམས་ལ་རོགས་སྐྱོར་བྱེད་པའི་འདོད་ཚུལ་བཏོན་པ་རེད། ཁོ་ཚོས་ཆོས་ཚོགས་ཀྱི་ཚོགས་མིའི་
ཆོས་པ་རེ་རེའི་ཡོང་སྒོ་ལས་ཁག་གཅིག་ཐེབས་རྩའི་ནང་དུ་བཞག་རྗེས། ཐེབས་རྩའི་སྒོར་མོ་འདི་
དག་མ་རྩའི་ཐད་ལ་གཏོང་འཇོག་བྱེད་པའི་བསམ་འཆར་བཏོན། གལ་སྲིད་ཆོས་པ་ཞིག་ཚེ་ལས་
འདས་ཚེ་ཁོའི་ཆུང་མར་ཐེབས་རྩ་ནས་ཁེ་སྤོགས་ལེན་རྒྱུ་ཡོད་པས་མོའི་ཚེ་མཇུག་ལ་འགན་སྲུང་
བྱེད་ཐུབ། ཡིན་ནའང་ཁོ་ཚོས་ངེས་པར་དུ་སྔོན་ལ་ཐེབས་རྩའི་གཞི་རྒྱ་ག་འདྲ་ཡོད་ཚེ་ད་གཟོད་
དམིགས་ཡུལ་འདི་འགྲུབ་ཐུབ་པ་ཤེས་དགོས། ཝེ་པོ་སི་ཐི་དང་ཝ་ལེ་སི་རྣམ་གཉིས་ཀྱིས་ངེས་པར་
དུ་ལོ་རེར་ཆོས་དཔོན་ག་ཚོད་ཚེ་ལས་འདས་པ། ཡུགས་མོ་དང་དྭ་ཕྲུག་ག་ཚོད་ཡོད་པ། དེ་ལས་
གཞན་ཡུགས་མོ་འདི་དག་ཁྱོ་ག་འདས་རྗེས་ལོ་ག་ཚོད་ལ་འཚོ་གཞིས་བྱེད་ཐུབ་པ་བཅས་ལ་སྔོན་དཔག་བྱེད་དགོས།
ང་ཚོས་ཆོས་དཔོན་འདི་གཉིས་ཀྱིས “ཅི་ཡང་སྒྲུབ་མེད” པ་ལ་གླེང་མོལ་ཞིག་བྱ། ཁོ་ཚོས་
འཇིག་རྟེན་བྱེད་པོ་ལ་དྲིས་ལན་སྩོལ་རོགས་ཞེས་གསོལ་བ་བཏབ་མེད་ལ། དྲིས་ལན་《དམ་པའི་
གསུང་རབ》བམ་ཡང་ན་གནའ་རབས་ཀྱི་ལྷའི་རིག་པ་བའི་བརྩམས་ཆོས་ནང་དུའང་བཙལ་མེད་
པར་མ་ཟད། སྤྱི་མཚན་དུ་གྱུར་པའི་མཚན་ཉིད་རིག་པའི་རྩོད་གླེང་ཡང་བྱུང་མེད། གང་ལྟར་སུའུ་ཀི་
ལན་གྱི་མི་རྣམས་གདོད་ནས་དོན་དངོས་ལ་སྤྲོ་བའི་མི་རིགས་ཤིག་ཡིན། དེ་བས་ཁོང་ཚོས་ཨའེ་ཏེན་
པའོ་སློབ་ཆེན་གྱི་རྩིས་རིག་དགེ་རྒན་ཆེན་མོ་ཁོ་ལེན་མེ་ཁེ་ལོ་ལིན གདན་
དྲངས་པ་དང་། ཁོ་ཚོས་མང་ཚོགས་ཚེ་ལས་འདས་པའི་ལོ་ཚོད་ཀྱི་རྒྱུ་ཆ་འཚོལ་སྡུད་བྱས་ཏེ། ལོ་གང་
ཞིག་ལ་ཆོས་དཔོན་ག་ཚོད་ཚེ་ལས་འདས་སྲིད་པ་རྩིས་རྒྱག་པའི་ཐད་ལ་སྤྱད་པ་རེད།
ས་འདི་དག་ནི་སྐབས་དེར་བསྡོམས་རྩིས་དང་ཚོད་རྩིས་སོགས་ཀྱི་ཁྱབ་ཁོངས་སུ་ཐོད་
བརྒལ་རང་བཞིན་གྱི་གྲུབ་འབྲས་བླངས་པ་ལ་བརྟེན་ནས་བྱུང་བ་རེད། དེའི་ནང་གི་གཅིག་ནི་
ཡ་ཀི་པོ་པོ་ནོ་ལིཡི་རྩིས་ཆེན་ངེས་སྲོལ་ཡིན་པ་དང་།
ནོ་ལིས་བྱེ་བྲག་གི་དོན་དག་གཅིག(དཔེར་ན། མི་ཞིག་ཚེ་ལས་འདས་པ)ལ་ཡང་དག་པའི་སྒོ་
ནས་སྔོན་དཔག་བྱེད་མི་ནུས་ཀྱང༌། དེ་དང་ཆ་འདྲ་བའི་དོན་དག་མང་པོ་ཡོད་ཚེ། ཆ་སྙོམས་ཀྱི་
མཇུག་འབྲས་ལ་བརྟེན་ནས་ཚོད་དཔག་བྱས་ན་ཧེ་བག་ཆེར་མི་འབྱུང་ཞེས་བསྟན་པ་རེད། ཡང་
གཅིག་བཤད་ན། མེ་ཁེ་ལོ་ལིན་གྱིས་ཝེ་པོ་སི་ཐི་དང་ཝ་ལེ་སི་གཉིས་སང་ལོ་འདས་མིན་ལ་ཚོད་
དཔག་བྱ་མི་ནུས་རུང༌། གལ་སྲིད་གཞི་གྲངས་འདང་ངེས་ཤིག་ཡོད་ཚེ་ཁོང་གིས་ཝེ་པོ་སི་ཐི་
དང་ཝ་ལེ་སི་གཉིས་ལ་སང་ལོ་སུའུ་ཀི་ལན་རྒན་རབས་ཚོགས་པའི་ཆོས་དཔོན་ག་ཚོད་ཚེ་ལས་
འདས་སྲིད་པ་ཚོད་དཔག་བྱེད་ཐུབ། སྟབས་ལེགས་པ་ཞིག་ལ་ཁོང་ཚོར་ད་ཡོད་ཀྱི་གཞི་གྲངས་
ཤིག་ལག་ཏུ་སོན་ཡོད་པ་རེད། ཨེ་ཏི་མོན་ཧར་ལེ་ཡིས་ལོ་ངོ50ཡར་སྔོན་དུ་
འབྲེལ་ཡོད་ཀྱི་བསྡོམས་རྩིས་རེའུ་མིག་འགྲེམས་སྤེལ་བྱས་ཟིན་པ་དེས་ཕན་ཐོགས་ཆེན་པོ་བྱུང་།
ཧར་ལེ་ཡིས་འཇར་མན་གྱི་པུའུ་ལོ་སི་ལའོ་གྲོང་ཁྱེར་དུ་མི1238སྐྱེས་པ་དང་
མི1174འདས་པའི་ཟིན་ཐོ་ལ་དབྱེ་ཞིབ་བྱས་པས། ང་ཚོས་ལོ20ལ་སླེབས་པའི་མི་ཆེ་གེ་མོ་ཞིག་ཚེ་
ལས་འདས་ཚད1:100ཡིན་པ་དང་ལོ50ལོན་ཡོད་པའི་མིའི་ཚེ་ལས་འདས་ཚད39:100ཡིན་པ་རྟོགས་ཡོང་ངོ་། །
གྲངས་ཀ་དེ་དག་ཕྱོགས་བསྡུས་བྱས་རྗེས་ཝེ་པོ་སི་ཐི་དང་ཝ་ལེ་སི་གཉིས་ལ་སྡོམ་ཚིག་
ཅིག་ཐོབ་པ་ནི། ཆ་སྙོམས་ལྟར་ན་སུའུ་ཀི་ལན་དུ་རྒན་རབས་ཚོགས་པར་ཆོས་དཔོན930ཡོད་
པ་དང༌། ལོ་རེར་ཆོས་དཔོན27ཚེ་ལས་འདས་ཤིང་། དེ་དག་གི་ཁྲོད་དུ་ཡུགས་མོ18ཡོད། ཆུང་མ་
མེད་པའི་ཚེ་འདས་ཆོས་དཔོན་ཁྲོད་དུ་དྭ་ཕྲུག5ཡོད། ཡུགས་མོ་གཉིས་ལ་ལོ16སོན་པའི་བུ་ཕྲུག་
གཉིས་ཡོད་སྲིད། ཁོ་ཚོས་ད་དུང་ཆོས་དཔོན་འདས་རྗེས་དུས་ཡུན་ངེས་ཅན་ནང་དུ་ཡུགས་མོ་ཚེ་
ལས་འདས་པའམ་ཡང་བསྐྱར་གཉེན་སྒྲིག་བྱེད (འདི་འདྲའི་སྐབས་སུ་རོགས་རམ་བྱེད་མཚམས་
འཇོག་པ་རེད།)སྲིད་པ་ཡང་རྩིས་བརྒྱབ། གཞི་གྲངས་འདི་དག་ཡོད་རྗེས་ཝེ་པོ་སི་ཐི་དང་ཝ་
ལེ་སི་གཉིས་ཀྱིས་ཚོགས་པར་ཞུགས་མཁན་གྱི་མི་རེ་རེས་རང་གི་གཉེན་ཉེའི་ཆེད་དུ་སྒོར་མོ་ག་
ཚོད་སྤྲོད་དགོས་པ་ཤེས་ཐུབ། སྐབས་དེར་གལ་ཏེ་ཆོས་དཔོན་ཞིག་གིས་ལོ་རེར་དབྱིན་སྒོར2དང་
ཟུར12སྐར2སྤྲད་པའི་དབང་དུ་བཏང་ན། ཁོ་བོའི་ཡུགས་མོར་ལུས་པའི་བཟའ་ཟླར་ལོ་རེར་དབྱིན་
སྒོར10ཐོབ་ཐུབ་ཀྱིན་ཡོད། འདི་ནི་སྐབས་དེར་སྒོར་མོ་འབོར་ཆེན་ཞིག་ཡིན་ནོ། །གལ་ཏེ་ཁོས་
འདིས་ད་དུང་མི་ཆོག་པར་འདོད་ན། ལོ་རེར་དབྱིན་སྒོར6དང་ཟུར11སྐར3སྤྲད་ཚེ། ཡུགས་མོར་
ལུས་པའི་ཆུང་མར་ལོ་རེར་དབྱིན་སྒོར25ཐོབ་ཐུབ་པས། འདིས་འཚོ་བའི་ཆ་རྐྱེན་སྔར་ལས་ཇེ་
ལེགས་སུ་གཏོང་ཐུབ་པ་བཤད་མི་དགོས་སོ། །
ཁོ་ཚོས་རྩིས་བརྒྱབ་པ་ལྟར་ན། 1765ལོར་སླེབས་དུས་སུའུ་ཀི་ལན་ཆོས་ཚོགས་ཀྱི་ཆོས་དཔོན་
ཚོའི་ཡུགས་མོ་དང་དྭ་ཕྲུག་ལ་རོགས་སྐྱོར་བྱེད་པའི་མ་དངུལ་ཁྱོན་བསྡོམས་དབྱིན་སྒོར58348ཡོད་
པར་སྔོན་དཔག་བྱས་པ་དང་། ཕྱིས་སུ་ར་སྤྲོད་བྱུང་བ་ལྟར་ན་ཁོ་ཚོའི་རྩིས་བརྒྱབ་པ་ཡང་དག་ཚད་
ཧ་ལས་དགོས་པ་ཞིག་རེད། དངོས་གནས་ལོ་དེར་ཐེབས་རྩའི་མ་དངུལ་ལ་དབྱིན་སྒོར58347ཡོད་
པས། སྔོན་དཔག་ལས་དབྱིན་སྒོར1མ་གཏོགས་ཆད་མེད་པ་རེད། འདི་ནི་ཆོས་ལུགས་ཡོངས་ཀྱི་སྟོན་
པའི་ལུང་བསྟན་དང་བསྡུར་ན་དེ་བས་ཡང་དག་ཅིག་ཡིན་ནོ། །དུས་དེ་རིང་ཁོ་ཚོའི་ཐེབས་རྩའི་
བསྡུས་མིང་ལ་སུའུ་ཀི་ལན་ཡུགས་མོའི་ཐེབས་རྩ་ཟེར་ཞིང་། འཛམ་གླིང་
ཡོངས་ཀྱི་ཆེས་ཆེ་བའི་ལས་འཁྱུར་ངལ་གསོའི་གྲོན་དངུལ་དང་འགན་སྲུང་སྤྱི་གཉེར་ཆེན་པོའི་གྲས་
ཤིག་ཡིན་པ་དང་། རིན་ཐང་བསྡོམས་གྲངས་དབྱིན་སྒོར་དུང་ཕྱུར1000ལ་སླེབས་ཡོད། ད་ལྟ་སུའུ་ཀི་
ལན་གྱི་ཡུགས་མོ་ཁོ་ན་མ་ཡིན་པར་མི་སུས་ཀྱང་འགན་སྲུང་འདི་ཉོས་ཆོག་གོ །
ཆོས་དོན་གཉེར་མཁན་གྱི་ཆོས་པ་འདི་གཉིས་ཀྱིས་རྩིས་རྒྱག་པར་སྤྱད་པའི་ཚོད་རྩིས་འདི་
ཉིད་ཕྱིས་སུ་ཞིབ་རྩིས་རིག་པའི(འདི་ནི་ལས་འཁྱུར་ངལ་གསོའི་གྲོན་དངུལ་དང་འགན་བཅོལ་
ལས་རིགས་ཀྱི་ལྟེ་གནས་ཡིན། )རྨང་གཞིར་གྱུར་པར་མ་ཟད། ད་དུང་མི་འབོར་བསྡོམས་རྩིས་
རིག་པའི[ མི་འབོར་སྡོམ་རྩིས་རིག་པ་ནི་ཡེ་ཤུའི་འཕགས་པའི་ལས་རིགས་གཅིག་པའི་ལྷན་
ཚོགས་ཀྱི་ཆོས་དཔོན་རོ་པི་ཐི་མར་ས་སིས་གསར་གཏོད་བྱས] མཚན་
ཉིད་གལ་ཆེན་ཞིག་ཏུ་གྱུར། དེ་ནས་མི་འབོར་སྡོམ་རྩིས་རིག་པ་ཡང་ཏར་ཝུན་གྱི་འཕེལ་འགྱུར་
སྨྲ་བའི་གཞུང་ལུགས་ཀྱི(ཁོང་ཡང་ཅུང་ཙམ་མིན་ན་འཕགས་པའི་ལས་རིགས་གཅིག་པའི་ལྷན་
ཚོགས་ཀྱི་ཆོས་དཔོན་དུ་གྱུར)རྨང་རྡོ་རུ་གྱུར། སྤྱི་འགྲོས་ཤིག་ལ་བརྟེན་ནས་ཆ་རྐྱེན་ག་གེ་མོའི་
འོག་ཏུ་སྐྱེ་དངོས་ག་འདྲ་ཞིག་ལ་འཕེལ་འགྱུར་འོང་སྲིད་པ་སྔོན་དཔག་མི་ནུས་མོད། འོན་ཀྱང་
རྒྱུད་འདེད་རིག་པས་སྔར་བཞིན་ཚོད་རྩིས་ལ་བརྟེན་ནས་དམིགས་བསལ་གྱི་རིགས་རྒྱུད་ཅིག་ལ་
ཐོལ་འགྱུར་ཁྱད་པར་བ་འབྱུང་སྲིད་པར་རྒྱུས་ལོན་བྱེད་པར་སྤྱོད་ཀྱིན་ཡོད། འདི་ལྟ་བུའི་ཚོད་རྩིས་
དཔེ་དབྱིབས་ནི་དཔལ་འབྱོར་རིག་པ་དང་སྤྱི་ཚོགས་རིག་པ། སེམས་ཁམས་རིག་པ། ཆབ་སྲིད་
རིག་པ། གཞན་སྤྱི་ཚོགས་ཚན་རིག་དང་རང་བྱུང་ཚན་རིག་གི་རྨང་གཞིར་གྱུར་ཡོད་ལ། དངོས་
ལུགས་རིག་པར་མཚོན་ན་ཡང་། མཇུག་མཐར་ཉིའུ་ཏུན་གྱི་སྤྱི་འགྲོས་གྲགས་ཆེན་ནང་དུའང་ཚད་
རྡུལ་ཤུགས་རིག་གི་ཚོད་རྩིས་སྤྲིན་གྱི་གོ་དོན་བསྣན་ཡོད་དོ། །
སློབ་གསོའི་ལོ་རྒྱུས་ལ་བལྟས་ན། འཕེལ་རྒྱས་འདིས་མིའི་རིགས་ལ་ཤུགས་རྐྱེན་ཇི་འདྲ་ཆེན་
པོ་ཞིག་ཐེབས་ཡོད་པ་ཤེས་འོང་ཞིང་། སྔོན་ཆད་ནས་བཟུང་གྲངས་རིག་ནི་གཏིང་ཟབ་པའི་ཤེས་
བྱ་ཞིག་ཡིན་ཕྱིར། ཤེས་ལྡན་པ་ལས་བློ་གཅིག་སེམས་གཅིག་གིས་དེའི་ཆེད་དུ་འབད་འབུངས་བྱེད་
མཁན་ཤིན་ཏུ་དཀོན། དུས་རབས་བར་མའི་ཡོ་རོབ་གླིང་དུ་སློབ་གསོའི་སྲོག་ཤིང་ནི་གཏན་ཚིགས་
དང་བརྡ་སྤྲོད། སྙན་ངག་ཡིན་ཞིང་། གྲངས་རིག་གི་སློབ་གསོ་ནི་རྒྱུན་པར་ཤིན་ཏུ་སྟབས་བདེ་བའི་
ཨང་ཀི་དང་དབྱིབས་རྩིས་ཙམ་ལས་མ་འདས། སྡོམ་རྩིས་རིག་པར་ཞིབ་འཇུག་བྱེད་མཁན་གཅིག་
ཀྱང་མེད་ལ་ལྷའི་རིག་པ་ནི་རིག་ཚན་ཀུན་གྱི་ཏོག་ལ་བཀུར་ཡོད་དོ། །
འོན་ཀྱང་དེ་རིང་གི་དུས་འདིར་སྙན་ཚིག་རིག་པར་དོ་སྣང་བྱེད་མཁན་མེད་ལ། གཏན་
ཚིགས་རིག་པར་ཡང་མཚན་ཉིད་སྡེ་ཁག་གིས་ངོ་སོ་བསྟོད་པ་ཙམ་དུ་ཟད། ལྷའི་རིག་པ་ནི་ལྷའི་
རིག་པ་སློབ་གླིང་གིས་རྒྱབ་སྐྱོར་བྱེད་པ་མ་གཏོགས་གཞན་དག་གིས་དོ་སྣང་གང་ཡང་མེད།
ཡིན་ནའང་སློབ་མ་དེ་བས་མང་ཆེ་ཤོས་ཤིག་ལ་སྤྲོ་སྣང་དང་བཙན་སྐུལ་གྱིས་སྦྱོང་དུ་འཇུག་པ་
ནི་རྩིས་རིག་འདི་ཉིད་རེད། ཞིབ་ཅིང་དག་པའི་ཚན་རིག་གི་ཕྱོགས་སུ་བསྐྱོད་པ་
ནི་ལྡོག་ཏུ་མེད་པ་ཞིག་ཡིན་ངེས། འདིར་བསྟན་པའི “ཞིབ་ཅིང་དག་པ” ཞེས་པ་ནི་རྩིས་རིག་
གི་ལག་ཆ་སྤྱད་པའི་ཕྱིར་རོ། །སྐད་བརྡ་རིག་པའམ་ཡང་ན་སེམས་ཁམས་རིག་པ་བཅས་སྲོལ་
རྒྱུན་ཐད་ནས་སྤྱི་ཚོགས་ཚན་རིག་གི་ཁོངས་སུ་གཏོགས་པའི་རིག་ཚན་ལྟ་བུ་ལ་མཚོན་ན་ཡང་།
ད་ལྟ་དེ་བས་གྲངས་རིག་ལ་རྒྱབ་རྟེན་བྱེད་ཀྱིན་ཡོད་པར་མ་ཟད། རང་ཉིད་ཞིབ་ཅིང་དག་པའི་
ཚན་རིག་ཅིག་གི་རྣམ་པ་མངོན་ཅི་ཐུབ་བྱེད་བཞིན་ཡོད། སྡོམ་རྩིས་རིག་པའི་བསླབ་གཞི་ད་ལྟ་
དངོས་ལུགས་རིག་པ་དང་སྐྱེ་དངོས་རིག་པའི་སློབ་མ་དག་གི་ངེས་སྦྱོང་ཁོ་ན་ཙམ་མིན་པར།
སེམས་ཁམས་རིག་པ་དང་སྤྱི་ཚོགས་རིག་པ། དཔལ་འབྱོར་རིག་པ། ཆབ་སྲིད་རིག་པ་བཅས་ལའང་དགོས་གལ་ཤིན་ཏུ་ཆེའོ། །
ཁོ་བོ་ཡོད་སའི་སློབ་ཆེན་འདི་ལ་མཚོན་ན་ཡང་སེམས་ཁམས་རིག་པའི་སྡེ་ཁག་གིས་བཀོད་
སྒྲིག་བྱས་པའི་ངེས་སྦྱོང་བསླབ་གཞི་དང་པོ་ནི “སེམས་ཁམས་རིག་པའི་ཞིབ་འཇུག་གི་སྡོམ་
རྩིས་དང་ཐབས་ལམ་རྣམ་བཤད” ཅེས་པ་དེ་རེད། ལོ་གཉིས་པར་སླེབས་རྗེས་སེམས་ཁམས་སྡེ་
ཁག་གི་སློབ་མས་ད་དུང “སེམས་ཁམས་རིག་པའི་ཞིབ་འཇུག་གི་སྡོམ་རྩིས་བྱེད་ཐབས” ཞེས་པ་
སྦྱོང་དགོས། གལ་ཏེ་ཁྱོད་ཀྱིས་ཁུང་ཙི་དང་སངས་རྒྱས། ཡེ་ཤུ། མུའུ་ཧན་མོ་ཏི་བཅས་ལ་ཐོག་མར་
བསྡོམས་རྩིས་རིག་པ་སྦྱངས་ཚེ། ད་གཟོད་མིའི་སེམས་ཁམས་རྟོགས་ཤིང་ནད་ཀྱི་སྡུག་བསྔལ་ལས་
ཐར་ཐུབ་ཅེས་སྨྲས་ཚེ། ཁོ་ཚོ་ཡང་རྟབ་རྟབ་པོར་འགྱུར་འགྲོ་བ་གདོན་མི་ཟའོ། །
ཤེས་བྱ་ནི་སྟོབས་ཤུགས་ཡིན།
མི་ཕལ་ཆེ་བར་མཚོན་ན་དེང་རབས་ཚན་རིག་ཤེས་རྟོགས་བྱ་རྒྱུ་ནི་དེ་འདྲའི་ལས་སླ་མོ་ཞིག་
མིན། རྒྱུ་མཚན་ནི་མིའི་ཀླད་པར་མཚོན་ན་རྩིས་རིག་གི་སྐད་བརྡ་འདི་ཁོང་དུ་ཆུད་དཀའ་ཞིང༌།
དེའི་མཇུག་འབྲས་རྟག་ཏུ་རྒྱུན་ཤེས་དང་འགལ་ཟླར་གྱུར་པའི་རྐྱེན་གྱིས་རེད། གོ་ལ་ཧྲིལ་པོའི་མི་
འབོར་དུང་ཕྱུར70ལས་ཚད་རྡུལ་ཤུགས་རིག་དང་ཕྲ་ཕུང་སྐྱེ་དངོས་རིག་པའམ་ཡང་ན་སྤྱི་ཁྱབ་
དཔལ་འབྱོར་རིག་པ་ཁོང་དུ་ཆུད་མཁན་མི་ག་ཚོད་ཡོད་དམ། དེ་ལྟ་མོད་ཀྱང་ཚན་རིག་གིས་མིའི་
རིགས་ལ་ནུས་པ་གསར་པ་མོད་པོ་བསྩལ་པས་བླ་ན་མེད་པའི་གོ་གནས་བཟུང་ཡོད། སྲིད་འཛིན་
དང་དམག་དཔོན་དག་གིས་ཉིང་རྡུལ་དངོས་ལུགས་ལ་ཆ་རྒྱུས་གང་ཡང་མེད་མོད། འོན་ཀྱང་ཁོ་
ཚོས་ཉིང་རྡུལ་འབར་མདེལ་གྱིས་ཅི་ཞིག་བྱ་ནུས་པ་གསལ་པོར་རྟོགས་ཡོད།
སྤྱི་ལོ1620ལོར་ཕེ་ཀེན་གྱིས《ལག་ཆ་གསར་པ》ཞེས་པའི་ཚན་རིག་
བསྒྲགས་གཏམ་འགྲེམས་སྤེལ་བྱས་ཏེ། “ཤེས་བྱ་ནི་སྟོབས་ཤུགས་ཡིན” ཞེས་པའི་འདོད་ཚུལ་
བཏོན་པ་རེད། “ཤེས་བྱ” ལ་ཉམས་སད་ལེན་ཐབས་ནི་དེ་ཉིད་ཡང་སྙིང་བདེན་པ་ཡིན་མིན་
ཙམ་མིན་པར། མིའི་རིགས་ལ་སྟོབས་ཤུགས་དང་དབང་ཆ་སྩོལ་ནུས་མིན་ལ་ཐུག་ཡོད། ལར་ཚན་
རིག་པ་ཡོངས་ཀྱིས་རིགས་པའི་གཞུང་ལུགས་གང་དང་གང་ཡིན་རུང་འཁྲུལ་མེད་ཡང་དག་ཅིག་
ཡོད་མི་སྲིད་པ་ཁས་ལེན་བཞིན་ཡོད་པས། “བདེན་པ” ཡིན་མིན་གྱི་ཐོག་ནས་ཤེས་བྱ་ལ་དཔྱད་
འཇོག་བྱས་ན་ཅུང་མི་འཚམ་པས། དོན་དམ་གྱི་དཔྱད་འཇོག་དངོས་ནི་ཉེར་སྤྱོད་རང་བཞིན་ཡིན་
ཕྱིར། ང་ཚོས་དངོས་པོ་གསར་པ་བསྐྲུན་ཐུབ་པ་ནི་ཤེས་བྱ་ཡིན་ནོ། །
དུས་རབས་དུ་མའི་ཚུན་ལ་ཚན་རིག་གིས་མིའི་རིགས་ལ་ལག་ཆ་གསར་པ་མང་པོ་ཞིག་
འདོན་སྤྲོད་བྱས་ཡོད་ཅིང་། ལ་ལ་བསམ་གཞིགས་བྱེད་པའི་ལག་ཆ་ཡིན་ཏེ། དཔེར་ན། ཚེ་ལས་
འདས་ཚད་ལ་སྔོན་དཔག་དང་དཔལ་འབྱོར་འཕེལ་ཚད་ལ་སྤྱོད་པའི་ལག་ཆ་ལྟ་བུ། ཡིན་ནའང་
དེ་ལས་གལ་ཆེ་བ་ནི་ཚན་རྩལ་ལག་ཆ་རེད། ཚན་རིག་དང་ཚན་རྩལ་གཉིས་ཀྱི་འབྲེལ་བ་དངོས་
གནས་ཧ་ཅང་དམ་ཟབ་ཡིན་ཕྱིན་མི་མང་པོ་ཞིག་གིས་དེ་གཉིས་ཀྱི་དབྱེ་བ་གང་ཡིན་ཤེས་ཀྱིན་
མེད། ང་ཚོས་རྟག་ཏུ་ཚན་རིག་ཞིབ་འཇུག་མེད་ན་ཚན་རྩལ་གསར་པ་འཕེལ་རྒྱས་གཏོང་ཐབས་
མེད་པ་དང་། གལ་སྲིད་ཚན་རྩལ་གསར་པ་མེད་ན་ཚན་རིག་ཞིབ་འཇུག་ལ་ཡང་དོན་སྙིང་གང་ཡང་མེད་པར་ངོས་འཛིན་གྱིན་ཡོད།
འོན་ཀྱང་དོན་དངོས་སུ་ཚན་རིག་དང་ཚན་རྩལ་གཉིས་ནི་ཉེ་ཆར་ད་གཟོད་གཞི་ནས་ཟུང་
འབྲེལ་བྱས་པ་རེད། སྤྱི་ལོ1500ལོའི་ཡར་སྔོན་དུ། ཚན་རིག་དང་ཚན་རྩལ་གཉིས་སྔར་བཞིན་ཁྱབ་
ཁོངས་རྦད་དེ་མི་འདྲ་བ་གཉིས་ལ་གཏོགས་པ་དང་། དུས་རབས17པར་དེ་གཉིས་ཟུང་འབྲེལ་བྱེད་
པ་ནི། དོན་དངོས་ཐོག་གསར་བརྗེའི་རང་བཞིན་ལྡན་པའི་བསམ་ཚུལ་ཞིག་རེད། དེ་གཉིས་བར་གྱི་
འབྲེལ་བ་དུས་རབས17པ་དང18པར་སྔར་ལས་ཇེ་དམ་དུ་སོང་མོད། འོན་ཀྱང་དུས་རབས19པའི་
དུས་སུ་གཞི་ནས་ཆུ་དང་ཉ་བཞིན་ཕན་ཚུན་འབྲལ་ཐབས་མེད་པར་གྱུར། སྤྱི་ལོ1800ལ་སླེབས་
ཀྱང་སྐབས་དེ་དུས་ཀྱི་དབང་བསྒྱུར་བ་མང་ཆེ་བས་སྟོབས་ཆེན་གྱི་དམག་དཔུང་ཞིག་དང་ཚོང་
པ་ཕྱུག་པོ་ཚོས་ཀྱང་སྐྱེ་སྟོབས་ལྡན་པའི་ཁེ་ལས་ཤིག་ཡོད་ན་ཅི་མ་རུང་སྙམ་པ་ལས། ཁོང་ཚོ་ཀུན་
གྱིས་དངོས་ལུགས་རིག་པ་དང་དཔལ་འབྱོར་རིག་པ། སྐྱེ་དངོས་རིག་པ་སོགས་ཀྱི་ཞིབ་འཇུག་ལ་
མ་དངུལ་འདོན་སྤྲོད་བྱེད་རྒྱུ་ནི་རྒྱུད་ལ་རྦད་དེ་དྲན་མྱོང་མེད་དོ། །
ཡིན་ན་ཡང་ལོ་རྒྱུས་ཐོག་གདོད་ནས་དམིགས་བསལ་གང་ཡང་མེད་པའང་ག་ལ་ཡིན་ཏེ།
ཕུལ་དུ་བྱུང་བའི་ལོ་རྒྱུས་རིག་པ་བ་ཞིག་ཡིན་ཚེ་དམིགས་བསལ་གྱི་གནས་ཚུལ་རྟོགས་ཐུབ། གལ་
སྲིད་དེ་བས་ཀྱང་ཕུལ་ཏུ་བྱུང་བའི་ལོ་རྒྱུས་རིག་པ་བ་ཞིག་ཡིན་ན། དམིགས་བསལ་གྱི་སྣང་ཚུལ་
དེ་དག་ནི་མི་འགས་འཕྲལ་ཡུན་ཙམ་གྱི་མཚར་སྣང་རྐྱེན་བྱས་ནས་བྱུང་བ་ཡིན་ཕྱིར། འདིས་ཁྱོན་
ཡོངས་ལ་བརྡར་ཤ་གཅོད་པར་ཤན་ཤུགས་ཐེབས་མི་རུང་བ་རྟོགས་འོང་ངོ༌། །གཅིག་ཏུ་ན་དེང་
རབས་ཅན་སྔོན་མའི་དབང་སྒྱུར་པ་དང་ཚོང་པ་ཚོས་ཚན་རྩལ་གསར་པ་ཐོབ་འདོད་པའི་སྐབས་
སུ། སྐབས་གང་མང་ཞིག་ལ་མ་དངུལ་བཏང་ནས་འཇིག་རྟེན་གྱི་ངོ་བོར་ཞིབ་འཇུག་བྱེད་པ་མིན་
ལ། བསམ་བློ་བ་ཕལ་ཆེ་བས་ཀྱང་ཁོ་ཚོའི་གསར་དུ་རྟོགས་པ་དག་འཕེལ་རྒྱས་བཏང་ནས་ཚན་
རྩལ་ཐོག་གི་ཡོ་བྱད་ཆུང་ངུ་ཞིག་ཏུ་འགྱུར་པར་བསམ་བློ་གཏོང་མི་སྲིད། དབང་སྒྱུར་མཁན་གྱིས་
སློབ་གསོ་ལ་རོགས་དངུལ་སྤྲོད་པའི་དམིགས་ཡུལ་ནི་སྲོལ་རྒྱུན་གྱི་ཤེས་བྱ་བརྒྱུད་སྤེལ་བྱ་རྒྱུ་དང་
ད་ལྟ་སྤྱོད་བཞིན་པའི་སྒྲིག་ལམ་ཇེ་དྲག་ཏུ་གཏོང་རྒྱུའི་ཆེད་དུ་རེད།
སྔོན་ཆད་ཀྱང་མི་ལ་ལས་རྒྱུན་དུ་ཚན་རྩལ་ཐོན་རྫས་གསར་པ་བསྐྲུན་མྱོང་ཡང་། དོན་ལ་དེ་
ནི་ནམ་རྒྱུན་སློབ་གསོ་ཐོབ་མ་མྱོང་བའི་བཟོ་པ་དག་གིས་རྒྱུན་མི་ཆད་པར་ནོར་འཁྲུལ་ཀུན་ཡོ་
བསྲང་བྱས་ནས་ཐོན་པ་ལས། མཁས་པས་འཐུས་སྒོ་ཚང་བའི་ཚན་རིག་ཞིབ་འཇུག་བགྱིས་ནས་
བྱུང་བ་མ་ཡིན་ནོ། །ཤིང་རྟ་འཁོར་ལོ་བཟོ་མཁན་གྱིས་ལོ་རེར་རྒྱུ་ཆ་རིགས་གཅིག་སྤྱད་དེ་ཤིང་
རྟ་སྣ་གཅིག་བཟོ་བ་ལས། ལོ་རེའི་ཁེ་སྤོགས་ཁྲོད་ཀྱི་ཁག་ཅིག་སྤྱད་དེ་རྣམ་པ་གསར་པའི་ཤིང་རྟ་
གསར་གཏོད་ཐད་ལ་བཀོལ་སྤྱོད་བྱེད་ཀྱིན་མེད། ཤིང་རྟ་འཁོར་ལོའི་ཇུས་འགོད་ཐད་ནས་སྐབས་
འགར་ཇེ་ལེགས་སུ་འགྲོ་སྲིད་ཀྱང༌། དེ་ནི་ནམ་རྒྱུན་ས་ཆ་དེ་གའི་ཤིང་བཟོ་ཆེ་གེ་མོ་ཞིག་གི་འཇོན་
ཐང་ཙམ་ཡིན་པ་དང༌། ཁོང་སློབ་གྲྭ་ཆེན་མོའི་སྒོ་ཐེམ་བརྒལ་མྱོང་མེད་པར་མ་ཟད་ཐ་ན་ཡིག་འབྲུ་གཅིག་ཀྱང་ཤེས་མི་སྲིད་དོ། །
དམངས་ཁྲོད་དུ་དེ་ལྟར་ཡིན་པ་མ་ཟད། སྤྱི་པའི་སྡེ་ཁག་ཏུའང་དེ་འདྲ་ཡིན། དེང་རབས་
རྒྱལ་ཁབ་ཏུ་ནུས་ཁུངས་དང་སྨན་བཅོས་ནས་བེད་མེད་དངོས་རྫས་ཐག་གཅོད་བྱེད་པའི་བར་
དུ། རྒྱལ་ཁབ་ཀྱིས་ཧ་ལམ་ཡོད་ཚད་ལ་ཚན་རིག་དང་མཐུན་པའི་སྒོ་ནས་ཐག་གཅོད་བྱ་དགོས་
པའི་བླང་བྱ་འདོན་སྲིད་མོད། འོན་ཀྱང་གནའ་རབས་ཀྱི་རྒྱལ་ཁབ་ཏུ་འདི་འདྲའི་སྣང་ཚུལ་ཤིན་
ཏུ་དཀོན། གནའ་དེང་གཉིས་བསྡུར་ན་ཁྱད་པར་ཆེས་མངོན་གསལ་དོད་པ་ནི་གོ་མཚོན་སྒྲིག་
ཆས་རེད། སྤྱི་ལོ1961ལོར་ལས་འགན་ཕྱིར་འཐེན་བྱེད་ལ་ཉེ་བའི་ཨ་རིའི་སྲིད་འཛིན་ཨའེ་སིན་
ཧོ་ཝའེ་ཨེར་གྱིས་དམག་དོན་དང་ཐོན་ལས་ཟུང་འབྲེལ་བྱས་ཤིང་། སྟོབས་ཤུགས་ཆེ་དྲགས་པའི་
གནས་ཚུལ་ལ་ཐ་ཚིག་བསྒྲགས་ཀྱང༌། ཁོང་གི་བཤད་ཚུལ་དེ་ཆ་ཚང་ཞིག་མིན་པར་སྙམ། དམག་
དོན་དང་ཐོན་ལས་ཕུད། ཚན་རིག་ཀྱང་དེ་ཚོའི་གྲས་ཀྱི་གཅིག་ཡིན་ཏེ། རྒྱུ་མཚན་ནི་དེང་དུས་
དམག་འཁྲུག་ནི་ཚན་རིག་གི་ཐོན་རྫས་ཡིན་པ་དང༌། ཚན་རིག་ཞིབ་འཇུག་དང་ཚན་རྩལ་མང་
པོ་ཞིག་གོང་དུ་སྤེལ་བ་ནི་དམག་དོན་ནས་མགོ་ཚུགས་ཤིང་རོགས་སྐྱོར་དང་ཁྲིད་སྟོན་བྱས་ཡོད་པའི་ཕྱིར་རོ། །
འཛམ་གླིང་འཁྲུག་ཆེན་དང་པོ་མཚམས་འཇོག་ཐབས་བྲལ་ཏེ་འཛིང་རགས་ཁྲོད་ཀྱི་དམག་
འཁྲུག་ཏུ་གྱུར་དུས། ཕྱོགས་གཉིས་ཀས་འཕེལ་མེད་ཀྱི་གནས་བབ་གཏོར་ཏེ་རང་གི་རྒྱལ་ཁབ་ཉེན་
ཁ་ལས་སྐྱོབ་པའི་རེ་བ་ཚན་རིག་པ་ཚོ་ལ་བཅངས། དངོས་བརྟག་གྱོན་ཆས་གྱོན་པའི་མི་དེ་དག་
གིས་འབོད་སྐུལ་འདི་དང་དུ་བླངས་ཏེ། དངོས་བརྟག་ཁང་དུ་མི་རྣམས་སྐྱི་གཡའ་བར་བྱེད་པའི་
གོ་མཚོན་གསར་པ་འབོར་ཆེན་བཏོན་ཞིང་། དམག་འཐབ་གནམ་གྲུ་དང་དུག་རླངས། ཐན་ཁེ།
ཆུར་འཛུལ་དམག་གྲུ་ལས་གཞན་སྔོན་ཆད་ལས་ནུས་ཕྱོད་ཆེ་བའི་འཕྲུལ་མདའ་དང་མེ་སྒྱོགས།
བོའུ་རིང༌། འབར་མདེལ་སོགས་མང་པོ་བཏོན་པ་རེད།
འཛམ་གླིང་འཁྲུག་ཆེན་གཉིས་པར་སླེབས་དུས་ཚན་རིག་དེ་ལས་གལ་ཆེན་དུ་
གྱུར། སྤྱི་ལོ1944ལོའི་ལོ་མཇུག་ཏུ་འཇར་མན་ཕམ་ནས་ཕྱིར་བཤོལ་བྱེད་དགོས་བྱུང་ཞིང༌། ལོ་
གཅིག་གི་སྔོན་དུ་འཇར་མན་རྒྱལ་ཁབ་ཀྱི་མནའ་གྲོགས་དབྱི་ཐ་ལི་ཡིས་ཀྱང་མོ་སོ་ལི་ནེའི་སྲིད་
གཞུང་རྩ་བ་ནས་མགོ་རྟིང་སློག་སྟེ། མནའ་མཐུན་རྒྱལ་ཁབ་ལ་མགོ་བཏགས་པ་རེད། ཡིན་ནའང་
དབྱིན་ཇི་དང་ཨ་རི། སུའུ་ལེན་བཅས་རྒྱལ་ཁབ་གསུམ་གྱི་མཉམ་འབྲེལ་དམག་དཔུང་གིས་ཕར་
རྒོལ་བྱས་ཀྱང་། འཇར་མན་གྱིས་ད་དུང་དཔའ་ངར་ཞུམ་མེད་ཀྱིས་འགོག་རྒོལ་བྱས། འཇར་མན་
དམག་དམངས་ཀྱིས་ད་དུང་རེ་བ་ཕྱོགས་རེ་བ་ཞིག་རྒྱུན་འཁྱོངས་བྱེད་ཐུབ་པའི་རྒྱུ་མཚན་ནི།
ཁོང་ཚོས་འཇར་མན་གྱི་ཚན་རིག་པས་མི་འགྱངས་པར་བློ་ཡུལ་ལས་འདས་པའི་གོ་མཚོན་གསར་
པV2མེ་ཤུགས་འཕུར་མདའ་དང་རླུང་འབུད་གནམ་གྲུ་ལྟ་བུ་གསར་གཏོད་བྱས་ཏེ། རྐྱེན་ངན་
འགོག་ནུས་པར་ཡིད་ཆེས་བྱས་པས་སོ། །
འཇར་མན་པས་དངོས་གནས་མེ་ཤུགས་འཕུར་མདའ་དང་རླུང་འབུད་གནམ་གྲུ་ཞིབ་འཇུག་
གསར་སྤེལ་བྱེད་པའི་སྒང་དེར། ཨ་རིའི་མན་ཧ་ཏུན་འཆར་གཞི་ཡིས་རྡུལ་ཕྲན་འབར་མདེལ་ཞིབ་
འཇུག་གསར་སྤེལ་བྱས་ནས་དངོས་སུ་ལེགས་འགྲུབ་བྱུང་། སྤྱི་ལོ1945ལོའི་ཟླ8པར་རྡུལ་ཕྲན་འབར་
མདེལ་ལེགས་འགྲུབ་བྱུང་ཞིང༌། འཇར་མན་གྱིས་སྔ་མོ་ནས་མགོ་བཏགས་ཟིན་ཡང་ཉི་ཧོང་གིས་
ད་དུང་འགོག་རྒོལ་མཐའ་སྐྱེལ་བྱས་པར་བརྟེན། ཨ་རིའི་དམག་དཔུང་གིས་ཉི་ཧོང་གླིང་ཕྲན་ལ་
དཔུང་འཇུག་བྱ་རྒྱུ་སྟ་གོན་བགྱིས་པ་ན། ཉི་ཧོང་གིས་སྲོག་འབེན་ལ་བཙུགས་ནས་འགོག་རྒོལ་བྱེད་
པའི་དམ་བཅས་ཏེ། ཤི་ལྕེབ་གསོན་མཆོང་བྱེད་རྒྱུའི་སེམས་ཐག་བཅད་པ་ནི་སྤོམ་བཤད་ཙམ་སྟོན་
པ་ནི་གཏན་ནས་མིན། ཨ་རིའི་དམག་དཔོན་གྱིས་སྲིད་འཛིན་ཏུའུ་ལུའུ་མོན་ལ། གལ་ཏེ་དངོས་
གནས་ཉི་ཧོང་ལ་དཔུང་འཇུག་བྱས་ཚེ། ཨ་རིའི་དམག་མི་ས་ཡ་ལྷག་གི་སྲོག་ཤོར་འགྲོ་བར་མ་
ཟད། དམག་འཁྲུག་ཀྱང1946ལོའི་བར་དུ་ནར་འགྱངས་བྱ་ངེས་རེད་ཅེས་བརྗོད་པར་བརྟེན་ཏུའུ་
ལུའུ་མོན་གྱིས་འབར་མདེལ་གསར་པ་སྤྱོད་པར་ཐག་བཅད། རྡུལ་ཕྲན་འབར་མདེལ་གཉིས་མཁའ་
དབྱིངས་ནས་མར་གཡུག་རྗེས་ཉི་ཧོང་གིས་ཆ་རྐྱེན་མེད་པར་མགོ་བཏགས་ཞུས་ཏེ་དམག་འཁྲུག་
མཇུག་རྫོགས་པ་ཀུན་ལ་ཁྱབ་བསྒྲགས་བྱས།
ཚན་རིག་ཞིབ་འཇུག་གིས་རྒོལ་རྡུང་རང་བཞིན་གྱི་མཚོན་ཆ་འདོན་སྤེལ་བྱས་པར་མ་ཟད།
འགོག་སྲུང་གི་ནུས་པའང་འདོན་སྤེལ་བྱས་ཡོད། དེ་རིང་ཨ་རི་པ་མང་པོ་ཞིག་གིས་འཇིགས་སྐུལ་
རིང་ལུགས་ཀྱི་འཚེ་བ་དྲུངས་ནས་འབྱིན་པའི་གནད་ཆབ་སྲིད་མིན་པར་ཚན་རྩལ་ལ་ཐུག་ཡོད་
པར་ཡིད་ཆེས་བྱེད་ཀྱིན་ཡོད། ཁོ་ཚོས་ན་སྨི་ཚན་རྩལ་ཐོན་ལས་ལ་ཡང་བསྐྱར་ཨ་
སྒོར་ས་ཡ་འགའ་ཡི་འགྲོ་སོང་བཏང་ཚེ། ཨ་རིས་སྦྲང་ནག་ངོ་མ་དང་འདྲ་བའི་གསང་མྱུལ་སྒྲིག་
ཆས་ཤིག་གསར་གཏོད་བྱས་རྗེས་ཨ་ཧྥུ་ཀ་ནི་སི་ཐན་གྱི་བྲག་ཕུག་དང་ཡེ་མོན་གྱི་བཙན་རྫོང༌།
ཨ་ཧྥེ་རི་ཁ་བྱང་མའི་དམག་སྒར་སོགས་སུ་ཐོགས་རེག་མེད་པར་གསང་མྱུལ་གྱི་ལས་ཀ་སྒྲུབ་
ཐུབ་པར་ཡིད་ཆེས་བྱས་ཡོད། གལ་སྲིད་ཕུགས་འདུན་འདི་མངོན་འགྱུར་བྱུང་ཚེ། པིན་ལཱ་ཏེང་
གི་རྒྱུན་འཛིན་པས་ཚིག་ཇ་ཕོར་བ་གང་འཐུང་བ་ཡང་ཨ་རིའི་གསང་བའི་ལས་ཁུངས་ཀྱི་སྦྲང་
ནག་གིས་ལག་མཐིལ་གྱི་རི་མོ་ནང་བཞིན་གསལ་པོར་མཐོང་རྗེས། གནས་ཚུལ་གལ་ཆེན་འདི་
འཕྲལ་དུ་གསང་བའི་ལས་ཁུངས་ཀྱི་སྤྱི་ཁྱབ་པུའུ་ལ་སྤྲོད་པ་རེད། དེ་བཞིན་དུ་ཁོང་ཚོས་ཀླད་པའི་
ཞིབ་འཇུག་ཐད་ལ་ད་དུང་ཨ་སྒོར་ས་ཡ་ཁ་ཤས་བཏང་ཚེ། གནམ་གྲུ་ཐང་རེ་རེར་ཤིན་ཏུ་ཞིབ་
ཚགས་ཅན་གྱི་ཀླད་རླབས་ལ་བརྟག་དཔྱད་བྱེད་པའི་གཤར་འབེབས་སྒྲིག་ཆས་ཤིག་སྒྲིག་བཀོད་
བྱས་ན། མི་རྣམས་ཀྱི་ཁོང་ཁྲོ་དང་ཞེ་སྡང་སྣ་ཚོགས་མྱུལ་ཞིབ་ཐུབ་པ་ལ་ཡང་ཡིད་ཆེས་བྱེད་ཀྱིན་
ཡོད། དེས་ན་འདི་ནི་ངོ་མ་ཡིན་ནམ་ཞེ་ན། མི་སུ་ཞིག་གིས་ཀྱང་མི་ཤེས་སོ། །གསང་མྱུལ་བྱེད་
པའི་་སྦྲང་ནག་དང་བསམ་བློའི་གཤར་འབེབས་འཕྲུལ་ཆས་གསར་སྤེལ་བྱེད་པ་ནི་དངོས་གནས་
བློ་གྲོས་ལྡན་པའི་བྱེད་སྟངས་ཤིག་ཡིན་ནམ་ཞེ་ན། འདི་ཡང་གཏན་འཁེལ་བྱེད་ནུས་པ་ཞིག་མ་
ཡིན་ནོ། །དེ་ལྟ་མོད་ཀྱང་ཁྱོད་ཀྱིས་ཡིག་འབྲུ་ཐིག་ཕྲེང་འདི་དག་ཀློག་པའི་སྐབས་སུ་ཨ་རིའི་རྒྱལ་
སྲུང་པུའུ་ཡིས་ཕལ་ཆེར་ཨ་སྒོར་ས་ཡ་དུ་མའི་འགྲོ་སོང་བཏང་སྟེ། འབྲེལ་ཡོད་ཀྱི་ན་སྨི་ལག་རྩལ་
གསར་སྤེལ་བྱེད་པ་དང་ཀླད་པར་དངོས་བརྟག་བྱེད་པའི་འབྲེལ་ཡོད་ཞིབ་འཇུག་ལ་རྒྱབ་སྐྱོར་
བྱས་ཏེ། ཀླད་ཆེན་གྱི་དངོས་བརྟག་སྣ་ཚོགས་ལ་སྐུལ་འདེད་བྱེད་ཀྱིན་ཡོད་ངེས་རེད།
མེ་སྒྱོགས་དང་རྡུལ་ཕྲན་འབར་མདེལ་ནས་འདྲ་བཟོའི་གསང་མྱུལ་སྦྲང་ནག་ལ་ཐུག་པའི་
བར། མི་ཕལ་པ་རྣམས་ལ་མཚོན་ན་བློ་ཡིད་ལས་འགོངས་པ་ཞིག་ཡིན་སྲིད་མོད། དམག་དོན་
ཚན་རྩལ་ལ་ཡིད་སེམས་ཤོར་བའི་གནས་ཚུལ་འདི་ནི་ཉེ་རབས་སུ་ད་གཟོད་བྱུང་བ་ཞིག་རེད།
དུས་རབས19པའི་ཡར་སྔོན་ལ། དམག་དོན་ཐད་ཀྱི་འཕོ་འགྱུར་གཙོ་བོ་ནི་རྩ་འཛུགས་ཀྱི་ཐད་
ནས་ཡིན་པ་ལས་ཚན་རྩལ་མ་ཡིན་ནོ། །རིག་གནས་ཐ་དད་རྣམས་ཐོག་དང་པོར་འབྲེལ་འདྲིས་
བྱེད་སྐབས། ཚན་རྩལ་གྱི་ཧེ་བག་གིས་སྐབས་རེར་ཤུགས་རྐྱེན་ཆེན་པོ་ཐེབས་བཞིན་ཡོད་མོད། དེ་
ལྟར་ཡིན་ནའང་། ཧེ་བག་འདི་ལྟ་བུ་སྐྲུན་པའམ་རྒྱ་སྐྱེད་པའི་ཕྱོགས་ལ་ནན་ཏན་གྱིས་བསམ་བློ་
གཏོང་མཁན་ཤིན་ཏུ་ཉུང་། བཙན་རྒྱལ་མང་ཆེ་བ་དར་རྒྱས་བྱུང་པའི་རྒྱུ་མཚན་ནི་རྫུ་འཕྲུལ་དང་
མཚུངས་པའི་ཚན་རྩལ་ཡོད་པས་མིན་ལ། དབང་བསྒྱུར་བས་ཀྱང་ནན་ཏན་གྱིས་ཚན་རྩལ་གོང་
སྤེལ་གཏོང་རྒྱུའི་ཐད་ལ་བསམ་བློ་གཏན་ནས་འཁོར་མྱོང་མེད། ཨ་རབ་པ་ཚོས་པར་སིག་བཙན་
རྒྱལ་ཕམ་པར་བྱེད་ཐུབ་པ་ནི་གཞུ་དང་རལ་གྲི་དེ་བས་སྔོན་ཐོན་ཡིན་པའི་རྒྱུ་མཚན་མིན་ལ། ཐུར་
ཁེའི་མི་རྣམས་ཀྱིས་པེ་ཀྲེན་ཐིང་ཕམ་པར་བྱས་པའང་ཚན་རྩལ་ཐད་ནས་དགེ་མཚན་ཁྱད་པར་བ་
ཞིག་ཡོད་པས་མིན། དེ་བཞིན་དུ་སོག་པོས་ཀྲུང་གོ་ཡོངས་དབང་དུ་བསྡུས་པ་ཡང་ངོ་མཚར་བའི་
གོ་མཚོན་གསར་པ་ཞིག་ལ་བརྟེན་ནས་བྱུང་བ་མིན། དོན་དངོས་ཐོག་ཕམ་ཁ་རེག་པའི་རྒྱལ་ཁབ་
དེ་དག་གི་དམག་དོན་དང་དམངས་ཁྲོད་ཀྱི་ཚན་རིག་ལག་རྩལ་དེ་ལས་སྔོན་ཐོན་ཡིན་ནོ།
གནའ་བོའི་རོམ་གྱི་དམག་དཔུང་ནི་དཔེར་བརྗོད་ཧ་ཅང་ཡག་པོ་ཞིག་རེད། དེ་ནི་སྐབས་
དེའི་ཆེས་སྟོབས་ཆེ་བའི་དམག་དཔུང་ཞིག་ཡིན་མོད། འོན་ཀྱང་ཚན་རྩལ་ཐད་ནས་བཤད་
ན། གནའ་བོའི་རོམ་ནི་ཅཱ་ཐའེ་ཅི་དང་མ་ཆི་ཏུན། ཡང་ན་སའེ་ལིའུ་ཀོ་བཙན་རྒྱལ་
སོགས་དང་ཐུན་མིན་གྱི་ཆ་གང་ཡང་མེད། ཡིན་ནའང་གནའ་བོའི་རོམ་བཙན་རྒྱལ་གྱི་དམག་
དཔུང་གི་ཁྱད་ཆོས་ནི། ལས་ཕྱོད་ཆེ་བའི་སྒྲིག་འཛུགས་དང་སྒྲིག་ཁྲིམས་བཙན་པོ། རྗེས་གྲབས་
སྟོབས་ཤུགས་ཧ་ཅང་ཆེན་པོ་ཡོད་པས་རེད། གནའ་བོའི་རོམ་གྱི་དམག་དཔུང་ལ་ཞིབ་འཇུག་
གསར་སྤེལ་སྡེ་ཁག་ཅེས་པ་ཞིག་གཏན་ནས་མེད་པ་དང་། དུས་རབས་འགའི་ནང་དུ་སྤྱད་པའི་གོ་
མཚོན་ལ་མཚོན་ནའང་ཁྱད་པར་ཆེན་པོ་གང་ཡང་མེད། སྔོན་ནས་གླེང་ཟིན་པའི་སེ་ཕེ་ཨོ་ཆུང་
བས་དུས་རབས2ཀྱིས་གོང་རོལ་ཏུ་དཔུང་ཆེན་བཏེགས་ཏེ་ནོ་མན་ཐེ་ཡ་མངའ་འོག་ཏུ་བཅུག་
ཅིང་ཅཱ་ཐའེ་ཅི་མིང་གི་ལྷག་མར་བཏང་མྱོང་མོད། ཁོང་གི་དམག་དཔུང་དུས་ཀྱི་བར་སྟོང་བརྒལ་
ནས་ལོ་ངོ500རྗེས་ཀྱི་ཅུན་ཧྲི་ཐན་ཏིང་གི་དུས་ལ་ལོག་པ་ཡིན་ཡང་། ཁོང་ཉིད་གཡུལ་ལས་རྣམ་
པར་རྒྱལ་ཚད་སྔར་བཞིན་མཐོ་བར་གདོན་མི་ཟ། ཡིན་ནའང་བསམ་བློ་ཞིག་ཐོངས་དང་། དུས་
རབས16ནས18པའི་ཉེ་རབས་ལ་སླེབས་པའི་དབང་དུ་བཏང་ཡང་། གལ་ཏེ་གོང་མ་བདེ་སྐྱིད་རྒྱལ་
པོའི་དམག་དཔུང་དེང་གི་ཀྲུང་གོའི་བཅིངས་འགྲོལ་དམག་དང་འཕྲད་ཚེ་མཇུག་འབྲས་ག་འདྲ་
ཡིན་ནམ། བདེ་སྐྱིད་རྒྱལ་པོ་ཞི་དྲག་གཉིས་ལ་ཤིན་ཏུ་མཁས་ཤིང་། མངའ་འོག་ཏུ་དཔའ་མཛངས་
གཉིས་ལྡན་གྱི་དམག་དཔོན་ཡང་མང་པོ་ཡོད་མོད། དེང་རབས་ཀྱི་གོ་མཚོན་སྒྲིག་ཆས་མདུན་ནས་བྱེ་མའི་འཆིང་བུ་ཞིག་ལས་མ་འདས་སོ། །
གནའ་བོའི་རོམ་དང་གནའ་བོའི་ཀྲུང་གོ་གང་ཡིན་རུང་དམག་དཔོན་ཆེན་མོ་དང་མཚན་
ཉིད་རིག་པ་བ་ཕལ་ཆེ་བས་གོ་མཚོན་གསར་པ་ཞིབ་འཇུག་དང་གསར་བཟོ་བྱ་རྒྱུ་ནི་རང་གི་
འགན་འཁྲི་ཞིག་ཡིན་པར་སྙམ་གྱིན་མེད། ཀྲུང་གོའི་ལོ་རྒྱུས་སྟེང་གི་གསར་གཏོད་རླབས་ཆེན་
གཅིག་ནི་མེ་རྫས་རེད། འོན་ཀྱང་མིག་སྔར་ཤེས་གསལ་ལྟར་ན། མེ་རྫས་ཀྱི་གསར་གཏོད་ནི་སྟེས་
དབང་གིས་བྱུང་བ་ཞིག་ཡིན་པ་དང༌། སྔོན་ཆད་ཀྱི་དམིགས་ཡུལ་ནི་ཏའོ་ལུགས་ཀྱི་རབ་བྱུང་བས་
ཚེ་བསྲིངས་པའི་སྨན་བཙོ་སྦྱང་བྱ་ཆེད་རེད། དུས་ཕྱིས་སུ་མེ་རྫས་ཀྱི་འཕེལ་རྒྱས་བྱུང་བའི་ཐད་
ནས་འཕེལ་ཕྱོགས་འདི་དེ་ལས་ཀྱང་གསལ་པོར་རྟོགས་ཐུབ། མི་ལ་ལའི་སེམས་སུ་ཏའོ་ལུགས་ཀྱི་
སྨན་བཙོ་སྦྱང་བྱེད་མཁན་འདི་དག་ཡོད་ཚེ། ཀྲུང་གོས་འཛམ་གླིང་ཧྲིལ་པོ་དབང་དུ་བསྡུ་ཐུབ་
སྙམ་ཡང༌། འདྲེས་སྦྱོར་དངོས་རྫས་གསར་པ་སྟེ་མེ་རྫས་ནི་ཀྲུང་གོ་ནས་གཙོ་བོ་ཤོག་སྦག་བཟོ་བྱེད་
ཁོ་ནའི་ཐད་ལ་སྤྱོད་པ་ཙམ་དུ་ཟད། སོག་པོའི་དཔུང་ཆེན་པོ་མཁར་སྒོར་སླེབས་ནའང་སུང་རྒྱལ་
རབས་ཀྱི་གོང་མ་གང་ཞིག་གིས་ཀྱང་འཕྲལ་དུ་དུས་རབས་བར་མའི་མཱན་ཧ་ཏུན་འཆར་གཞི་ཞེས་
པ་ཞིག་བཙུགས་ཏེ། སུང་རྒྱལ་རབས་འཇིགས་པ་ལས་སྐྱོབ་པར་ནུས་པའི་མཚོན་ཆ་ཞིག་གསར་
གཏོད་བྱས་མྱོང་མེད། དེ་ནས་བཟུང་སྟེ་ཧ་ལམ་དུས་རབས15པའི་སྐབས་སུ(མེ་རྫས་གསར་
གཏོད་བྱས་ནས་ལོ600སོང་རྗེས) མེ་སྒྱོགས་ཆེན་པོ་ཡ་ཧྥེ་སྐམ་ས་ཆེན་པོའི་སྟེང་དམག་འཁྲུག་ལ་
ཐག་གཅོད་རང་བཞིན་ལྡན་པའི་རྒྱུ་རྐྱེན་དུ་གྱུར། ཐོག་མ་ཉིད་ནས་མེ་རྫས་ལ་མཁར་རྫོང་བཙན་
བཟུང་དང་ས་ཆ་འཕྲོག་པའི་མི་མངོན་པའི་ནུས་ཤུགས་ཤིག་ཡོད་མོད། ཅིའི་ཕྱིར་དུས་ཡུན་འདི་
འདྲ་རིང་པོ་འགོར་རྗེས་ད་གཟོད་དམག་དོན་གྱི་ཐད་ལ་སྤྱད་པ་ཡིན་ནམ་ཞེ་ན། དེའི་རྒྱུ་མཚན་
ནི་མེ་རྫས་གསར་གཏོད་བྱས་མ་ཐག་པའི་སྐབས་སུ་གོང་མ་དང་རིག་གནས་པ། ཡང་ན་ཚོང་
པ་སོགས་གང་གིས་ཀྱང་དམག་དོན་ཚན་རྩལ་གསར་པས་རྒྱལ་ཁབ་འཇིགས་པ་ལས་སྐྱོབ་ཐུབ་
པར་མ་ཟད་ཕྱུག་པོར་ཆགས་སུ་འཇུག་ནུས་པ་བློ་ཡིད་ལ་ཡེ་ནས་དྲན་མྱོང་མེད་པའི་ཕྱིར་རོ།
གནས་ཚུལ་དེ་ཉིད་དུས་རབས15པ་དང16པའི་སྐབས་སུ་གཞི་ནས་ཇེ་ལེགས་སུ་སོང་ཡང་།
དེ་ནས་ཡང་བསྐྱར་ལོ་ངོ200འདས་རྗེས། ད་གཟོད་དཔང་རྟགས་ལས་དབང་བསྒྱུར་བས་དངོས་
གནས་མ་དངུལ་མཚོན་ཆ་གསར་པ་ཞིབ་འཇུག་གསར་སྤེལ་བྱེད་པའི་ཐད་ལ་གཏོང་མོས་པ་ར་
སྤྲོད་བྱུང་། སྐབས་དེར་རྒྱབ་ཕྱོགས་མཁོ་སྒྲུབ་སྔར་བཞིན་ཚན་རྩལ་ལས་གལ་ཆེ་ཞིང་། ན་ཕོ་ལུན་
གྱིས་སྤྱི་ལོ1805ལོར་ཨོ་སི་ཐེ་ལི་ཚིའི་དམག་འཁྲུག་ལ་བརྟེན་ནས་ཨུ་རི་སི་དང་
ཨོ་སི་ཁྲུ་རི་ཡའི་མཉམ་འབྲེལ་དམག་དཔུང་ལས་རྣམ་པར་རྒྱལ་པའི་སྐབས་སུ། ཁོང་གིས་སྤྱད་
པའི་གོ་མཚོན་དོན་དངོས་སུ་སྐེ་གཅོད་སྟེགས་བུའི་ཐོག་ནས་སྲོག་ཁྲིམས་བཅད་པའི་ལིའུ་ཡེ་རྒྱལ་
ཐོག་བཅུ་དྲུག་པའི་གོ་མཚོན་དང་ཁྱད་ཆེན་པོ་མེད། ན་ཕོ་ལུན་རང་ཉིད་ནི་མེ་སྒྱོགས་དམག་མི་
ཞིག་ཡིན་ཡང་གོ་མཚོན་གསར་གཏོད་ལ་སྤྲོ་བ་ཆེན་པོ་མེད། ཚན་རིག་པ་དང་གསར་གཏོད་པས་
ཁོང་ལ་འཕུར་སྐྱོད་འཕྲུལ་ཆས་དང་ཆུར་འཛུལ་དམག་གྲུ མེ་ཤུགས་འཕུར་མདའ་གསར་སྤེལ་
བྱེད་པའི་གྲོན་དངུལ་གཏོང་རོགས་ཞེས་རེ་བ་ཡང་དང་བསྐྱར་དུ་བཏོན་ཡང་། དེ་དག་ལ་ཁོ་རང་
སྔར་བཞིན་སྤྲོ་བ་ཨེན་ཙམ་ཡང་མེད་པར་ལུས་སོ། །
མ་རྩ་རིང་ལུགས་ཀྱི་ལམ་ལུགས་དང་བཟོ་ལས་གསར་བརྗེ་ཐོག་མར་སྤེལ་བ་ནས་བཟུང་སྟེ།
ཚན་རིག་དང་ཐོན་ལས། དམག་དོན་ཚན་རྩལ་བཅས་ཀྱི་འབྲེལ་བ་ཆུ་དང་འོ་མ་བཞིན་དུ་གཞི་
གཅིག་ཏུ་འདྲེས་མགོ་བརྩམས་པ་ནས་བཟུང་འཛམ་གླིང་ཡོངས་ཀྱི་ལྟ་སྟངས་འཕྲལ་མ་ཉིད་དུ་བསྒྱུར་བ་རེད།
ཡར་ཐོན་སྨྲ་བའི་ཕུགས་འདུན།
ཚན་རིག་གསར་བརྗེའི་ཡར་སྔོན་དུ། མིའི་རིགས་ཀྱི་རིག་གནས་མང་པོ་ཞིག་གིས་མིའི་
རིགས་ད་དུང་མུ་མཐུད་དུ་ཡར་ཐོན་འབྱུང་བར་ཡིད་ཆེས་བྱས་མེད། ཁོ་ཚོས་རྫོགས་ལྡན་གྱི་
དུས་སྐབས་སྔ་མོ་འདས་ཟིན་པས་འཛམ་གླིང་ཧྲིལ་པོ་འཕེལ་མེད་རང་སོར་ལུས་པ་དང་ཐ་ན་
ཇེ་སྡུག་ཏུ་འགྲོ་བཞིན་ཡོད་པ་དང་། གལ་ཏེ་ཡབ་མེས་ཚོའི་རིག་གནས་ལ་བརྩི་སྲུང་བྱས་ན་སྔ་
མའི་རྫོགས་ལྡན་གྱི་དུས་རབས་ཡང་བསྐྱར་ཤར་ཐུབ་པ་དང༌། མིའི་རིགས་ཀྱི་བློ་གྲོས་འདོན་སྤེལ་
གང་ལེགས་བགྱིས་ན་ཉིན་རྒྱུན་གྱི་འཚོ་བའི་ཕྱོགས་འགའ་ཤས་ཤིག་ཇེ་ལེགས་སུ་གཏོང་ཐུབ་པར་
འདོད་ཀྱིན་ཡོད། ཡིན་ནའང་མིའི་རིགས་ཡོངས་ཁྱབ་ཀྱིས་ཤེས་བྱས་འཇིག་རྟེན་སྟེང་གི་གནད་
དོན་ཆེས་གལ་ཆེན་རྣམས་སེལ་ཐུབ་པར་ཡིད་ཆེས་མེད། དེར་བརྟེན་མུའུ་ཧན་མོ་ཏི་དང་ཡེ་
ཤུ། ཤཱཀྱ་ཐུབ་པ། ཁུང་ཙི་སོགས་ཐམས་ཅད་མཁྱེན་པ་འདི་དག་གིས་ཀྱང་མུ་གེ་དང་ནད་ཡམས།
དབུལ་ཕོངས། དམག་འཁྲུག་བཅས་ཐག་གཅོད་མི་ནུས་ན་ང་ཚོ་མི་ཕལ་པ་དག་གིས་ལྟ་ཅི།
དད་མོས་མང་པོ་ཞིག་གིས་ནམ་ཞིག་གི་ཚེ་ན་སྐྱབས་གནས་ག་གེ་མོ་ཞིག་ཡོང་སྟེ། དམག་
འཁྲུག་དང་མུ་གེ ཐ་ན་འཆི་བ་བཅས་ཀྱི་གནད་དོན་མ་ལུས་པ་ཐག་གཅོད་ཐུབ་པར་ཡིད་ཆེས་
བྱེད། འོན་ཀྱང་གལ་ཏེ་མིའི་རིགས་ཀྱིས་ཤེས་བྱ་གསར་རྙེད་དང་ཡོ་བྱད་གསར་པ་གསར་གཏོད་
བྱས་པར་བརྟེན་ནས་གནད་དོན་ཡོད་ཚད་ཐག་གཅོད་ཐུབ་ཅེས་བཤད་ན་དགོད་བྲོ་བ་ཞིག་དང་
དེ་བས་ཧམ་སེམས་ཆེ་བ་ཞིག་རེད་ཅེས་སྨྲས་ཡོང་ངེས། པཱ་པེ་ཐ་དང་གྷི་རིག་གི་ལྷ་སྒྲུང་ཁྲོད་ཀྱི་ཡེ་
ཁ་ལའོ་སི། ཡང་ན་ཡ་ཧུ་ད་པའི་ངག་རྒྱུན་ཁྲོད་ཀྱི་མི་བཅོས་མ་སོགས་
གང་ཡིན་རུང་ལྷ་སྒྲུང་འདི་དག་ཐམས་ཅད་ཀྱིས་མིའི་རིགས་ཚད་ལས་བརྒལ་ན་གོད་ཆགས་འབྱུང་སྲིད་ཅེས་བསླབ་བྱ་གནང་ཡོད།
ཕྱིས་སུ་དེང་རབས་རིག་གནས་ཀྱིས་དོན་དག་གལ་ཆེན་མང་པོ་ཞིག་ད་དུང་ཤེས་མེད་པར་
ཁས་བླངས་པ་དང་། ཁྱད་པར་དུ་ཚན་རིག་ཞིབ་འཇུག་གིས་ང་ཚོར་སྟོབས་ཤུགས་གསར་པ་སྩོལ་
ཐུབ་པ་རྟོགས་རྗེས། མིའི་རིགས་ཀྱིས་དངོས་གནས་ད་དུང་ཡར་ཐོན་ཡོང་སྲིད་པའི་ཐད་ལ་བསམ་
གཞིགས་གཏོང་མགོ་ཚུགས། ཚན་རིག་གི་གནའ་དུས་སུ་ཐག་གཅོད་བྱེད་ཐབས་བྲལ་བའི་གནད་
དོན་རྣམས་གཅིག་རྗེས་གཉིས་མཐུད་དུ་ཐག་གཅོད་བྱས་པ་དང་བསྟུན་ཏེ། མི་མང་པོ་ཞིག་གིས་
ཉེར་སྤྱོད་ཀྱི་ཤེས་བྱ་གསར་པ་རྟོགས་ཚེ་གནད་དོན་མ་ལུས་ཐག་གཅོད་བྱེད་ནུས་པ་ལ་ཡིད་ཆེས་
མགོ་བརྩམས། དབུལ་ཕོངས་དང་ནད་ཡམས། དམག་འཁྲུག མུ་གེ རྒ་བ། འཆི་བ་སོགས་ནི་མིའི་
རིགས་ཀྱི་ལྡོག་མེད་ཀྱི་ལས་དབང་མིན་པར་རྨོངས་པས་ཐེབས་པའི་ཚད་བཀག་ཡིན་ནོ། །
མིང་དུ་གྲགས་པའི་དཔེ་མཚོན་ཞིག་ནི་གློག་དམར་འཁྱུག་པ་དེ་རེད། རིག་གནས་མང་པོའི་
ཁྲོད་གློག་འཁྱུག་པ་ནི་ཐོག་ལྷ་ཁྲོས་ཏེ་ཐོ་བས་ཉེས་ཅན་ལ་ཆད་པ་གཅོད་ཀྱིན་ཡོད་པར་སྨྲ། འོན་
ཀྱང་དུས་རབས18པའི་དུས་དཀྱིལ་དུ་ཚན་རིག་ལོ་རྒྱུས་སྟེང་མིང་གྲགས་ཆེ་བའི་དངོས་བརྟག་
ཅིག་བྱས། ཧྥུ་ལན་ཁོ་ལེན་གྱིས་ཆར་རླུང་ཁྲོད་དུ་ཤོག་བྱ་སྤུར་ཏེ། གློག་འཁྱུག་པ་ནི་
དངོས་འབྲེལ་གློག་རྒྱུན་ཁོ་ན་ཞིག་ཡིན་མིན་ལ་ཚོད་ལྟ་བྱས། ཧྥུ་ལན་ཁོ་ལེན་གྱིས་དངོས་དཔང་
ལྟ་ཞིབ་བྱས་པར་མ་ཟད། ཁོང་གིས་གློག་གི་ཁྱད་ཆོས་ཀྱི་རྒྱུན་ཤེས་བསྣན་མཐར་གློག་འགོག་ལྕག་
མདའ་གསར་གཏོད་བྱས་པས། ཐོག་ལྷས་མཚོན་ཆ་སྤྲད་ནས་མགོ་འདོགས་མི་བྱེད་ཀ་མེད་དུ་གྱུར།
དབུལ་ཕོངས་ཀྱང་དཔེ་གཞན་ཞིག་སྟེ། རིག་གནས་མང་པོའི་ཁྲོད་དབུལ་ཞིང་ཕོངས་པ་ནི་
ལེགས་ཕྱོགས་ཆ་མི་ཚང་བའི་འཇིག་རྟེན་འདིའི་སྟེང་གི་གཡོལ་ཐབས་མེད་པའི་ཆ་ཤས་ཤིག་ཏུ་
ངོས་འཛིན་བྱས་ཡོད།《ཡེ་ཤུའི་ཆོས་ལུགས་ཀྱི་གསུང་རབ་གསར་པ》ལྟར་ན། ཡེ་ཤུ་རྒྱ་གྲམ་སྟེང་
དུ་གཟེར་མས་མ་བཏགས་པའི་གོང་ལ་བུད་མེད་ཅིག་གིས་དྲི་ཞིམ་ཁརྡ་རྫ་བུམ་གང་ཁུར་འོངས་
ནས་ཡེ་ཤུའི་མགོ་ལ་བླུགས། དྲི་ཞིམ་ཁནྡ་དེའི་རིན་པ་དངུལ་སྒོར་དིན་ན་ཝོ་སི300རེད། ཡེ་ཤུའི་
སློབ་མ་ཚོས་མཐོང་མ་ཐག་དངུལ་སྒོར་མང་པོ་འདི་དབུལ་པོའི་མུག་སྐྱོབ་ཐད་ལ་སྤྱད་ཆོག་པས།
འདི་ལྟར་འཕྲོ་བརླག་བཏང་ན་མི་འགྲིག་ཅེས་ལ་ལ་ཁོང་ཁྲོ་ལངས། དེ་ནས་ཡེ་ཤུས་བུད་མེད་དེར་
དག་འབུད་བྱས་ནས་བཤད་རྒྱུར། “ང་རྒྱུན་དུ་དབུལ་པོ་རྣམས་དང་ལྷན་དུ་ཡོད། ཁོ་ཚོར་དགེ་
བའི་ལས་ནམ་ཡང་བསྒྲུབ་ཆོག་གི་རེད། ཡིན་ནའང་ང་རང་ཁྱོད་ཚོ་དང་ལྷན་དུ་ནམ་ཡང་ཡོད་མི་
སྲིད” ཅེས་བཤད། ( 《མཱ་ཁུའི་གསུང་རབས》ལས 14: 7)འོན་ཀྱང་ད་ལྟ་ཡེ་ཤུའི་རྗེས་འཇུག་
པ་ཡིན་རུང་ཁོང་གི་སྐད་ཆ་དེར་མོས་མཐུན་ཡོད་མཁན་ཇེ་ཉུང་ནས་ཇེ་ཉུང་རེད། ད་ལྟའི་གནས་
ཚུལ་ལ་བལྟས་ན་དབུལ་ཕོངས་ནི་ཐག་གཅོད་རུང་བའི་ལག་རྩལ་གྱི་གནད་དོན་ཞིག་ཡིན་པ་
ངང་གིས་ཚོར་འོངས། ལར་ཞིང་ལས་རིག་པ་དང་དཔལ་འབྱོར་རིག་པ། གསོ་བ་རིག་པ། སྤྱི་ཚོགས་
རིག་པ་བཅས་ཀྱིས་གསར་རྙེད་བྱུང་པ་རྨང་གཞིར་བྱས་ཏེ། འབྲེལ་ཡོད་སྲིད་ཇུས་གཏན་ལ་དབབ་
ཚེ་དབུལ་ཕོངས་རྩ་མེད་བཟོ་ཐུབ་པར་བདེན་དཔང་བྱས་ཡོད།
ད་ལྟ་འཛམ་གླིང་གི་ས་ཆ་མང་པོ་ཞིག་ཏུ་དབུལ་ཕོངས་སྡུག་པོ་བྱུང་པའི་སྣང་ཚུལ་དངོས་
གནས་མེད་ལ། ལོ་རྒྱུས་དངོས་ལ་བལྟས་ན། སྤྱི་ཚོགས་སྟེང་དུ་དབུལ་ཕོངས་ལ་རིགས་གཉིས་ཡོད་
དེ། ( 1 )སྤྱི་ཚོགས་རང་བཞིན་གྱི་དབུལ་ཕོངས་ཡིན་ཏེ། དེ་ནི་མི་ལ་ལའི་ལག་ཏུ་གོ་སྐབས་བཟུང་
ཡོད་ཀྱང་མི་གཞན་ལ་སྦྱིན་མི་འདོད་པ་ལ་ཟེར། ( 2 ) སྐྱེ་དངོས་རང་བཞིན་གྱི་དབུལ་ཕོངས་ཏེ།
དེ་ནི་བཟའ་བཏུང་དང་སྡོད་ཁང་མེད་པའི་དབང་གིས་འཚོ་གནས་ལ་འཇིགས་སྐུལ་ཐེབས་པ་ལ་
ཟེར། སྤྱི་ཚོགས་རང་བཞིན་གྱི་དབུལ་ཕོངས་ནི་ནམ་ཡང་གནས་སྲིད་ལ། དྲུངས་ནས་ཀྱང་འབྱིན་
མི་ནུས་མོད། འོན་ཀྱང་འཛམ་གླིང་ཡོངས་ཀྱི་རྒྱལ་ཁབ་མང་པོ་ཞིག་ཏུ་སྐྱེ་དངོས་རང་བཞིན་གྱི་
དབུལ་ཕོངས་རྩ་བ་ནས་མེད་པར་གྱུར་ཡོད།
ཉེ་བའི་ཡར་སྔོན་དུ་མི་མང་ཆེ་བའི་འཚོ་བ་ད་དུང་སྐྱེ་དངོས་དབུལ་ཕོངས་ཀྱི་ཚད་ཐིག་
ལ་ཤིན་ཏུ་ཉེ་བ་དང་། གལ་སྲིད་ཚད་ཐིག་འདིའི་མན་ལ་ལྷུང་ཚེ། འཚོ་གནས་ལ་ཉེ་བར་མཁོ་
བའི་འཚོ་བཅུད་དཀོན་པ་མཚོན། དེར་བརྟེན་ཐབས་ཤེས་ལ་ནོར་འཛོལ་ཅུང་ཟད་བྱུང་པའམ་
བར་སྐབས་ཤིག་ལ་གོད་ཆགས་ཀྱི་དབང་གིས་ཚད་ཐིག་འདིའི་མན་ལ་ལྷུང་ཚེ། ལྟོགས་ཤི་ཐེབས་
པའི་ཉེན་ཁར་འཕྲད་ངེས། དེའི་ཕྱིར་ནད་མུག་འཁྲུག་རྩོད་གང་རུང་གིས་མི་འབོར་ཆེན་འོབས་
འདིའི་ནང་ལྷུང་དུ་བཅུག་ནས་མི་ས་ཡ་དུ་མ་རྐྱེན་ལམ་དུ་ཤོར་སྲིད། འོན་ཀྱང་ད་ཆར་འཛམ་
གླིང་ཡོངས་ཀྱི་མི་དམངས་མང་ཆེ་བར་བདེ་འཇགས་ཀྱི་དྲ་བ་ཞིག་ཡོད། དེ་ནི་མི་སྒེར་གྱི་ཉེན་
འགོག་འགན་ལེན་དང་སྤྱི་ཚོགས་ཀྱི་ཕན་བདེ་ཡིན་སྲིད་ལ། ཡང་ན་ས་གནས་དང་རྒྱལ་སྤྱིའི་
སྲིད་གཞུང་མིན་པའི་རྩ་འཛུགས་ཀྱིས་སྲུང་སྐྱོབ་བྱས་ཏེ་ཁོ་ཚོར་ནད་མུག་མི་ཐེབས་པར་སྔོན་
འགོག་བྱེད་ཀྱིན་ཡོད། ས་ཁུལ་ཞིག་ཏུ་གོད་ཆགས་ཆེན་པོ་ཞིག་ཐེབས་པའི་དབང་དུ་བཏང་
ནའང་འཛམ་གླིང་ཡོངས་སྐུལ་སློང་བྱེད་པའི་མུག་སྐྱོབ་ལས་ཀས་ནམ་རྒྱུན་གནས་ཚུལ་ཇེ་སྡུག་
ཏུ་མི་འགྲོ་བར་སྔོན་འགོག་བྱེད་ཐུབ། མང་ཚོགས་འགའ་ཤས་ད་དུང་བློ་ཕམ་ཡི་ཆད་དང་དམའ་
འབེབས། ནད་མུག་གི་གནོད་འཚེ་སོགས་ལ་འཕྲད་སྲིད་ཀྱང་། རྒྱལ་ཁབ་མང་ཤས་ཤིག་ཏུ་བཀྲེས་
ལྟོགས་ཀྱིས་མནར་བའི་ཡ་ང་བའི་གནས་ཚུལ་བསྐྱར་དུ་འབྱུང་མི་སྲིད། དོན་དངོས་ཐོག་སྤྱི་
ཚོགས་མང་པོ་ཞིག་གི་ད་ལྟའི་གནད་དོན་ནི་འཚོ་བཅུད་མང་དྲགས་པས་ཤ་རྒྱགས་ནས་ཤི་བ་ནི་བཀྲེས་ལྟོགས་ཀྱིས་ཤི་བ་ལས་མང་ངོ་། །
ཇེར་ཅཱ་མེ་ཧྲིའི་འཆར་གཞི།
མིའི་རིགས་ཀྱིས་ཐག་གཅོད་བྱེད་ཐབས་བྲལ་བའི་གནད་དོན་ཡོད་དོ་ཅོག་གི་ཁྲོད་དུ་ཆེས་
ཡིད་མུག་བྱེད་དང་སྤྲོ་སྣང་ལྡན་པ། ཡང་གཅིག་བཤད་ན་ཆེས་གལ་ཆེ་བ་ཞིག་ཡོད་པ་ནི་འཆི་
བའི་གནད་དོན་ལས་མ་འདས་སོ། །དེང་རབས་དུས་མཇུག་གི་ཡར་སྔོན་དུ། ཆོས་ལུགས་དང་འདུ་
ཤེས་འཛིན་སྟངས་ཕལ་ཆེ་བས་འཆི་བ་ནི་ལྡོག་ཐབས་མེད་པའི་ལས་དབང་ཞིག་ལ་རློམ་ཞིང༌།
གཞན་ཡང་མི་མང་ཆེ་བའི་དད་མོས་ཀྱིས་ཀྱང་འཆི་བ་ནི་ཚེ་སྲོག་གི་སྙིང་པོ་འབྱུང་སའི་ཁུངས་
སུ་བརྩི། བསམ་བློ་ཞིག་ཐོངས་དང༌། གལ་ཏེ་འཆི་བ་མེད་ན་དབྱི་སི་ལན་ཆོས་ལུགས་དང་ཡེ་ཤུའི་
ཆོས་ལུགས། གནའ་བོའི་ཨེ་ཅིབ་ཀྱི་ཆོས་ལུགས་ནི་ཅི་ལྟ་བུ་ཞིག་ཏུ་འགྱུར་སྲིད། ཆོས་ལུགས་དེ་དག་
གིས་དད་ལྡན་མང་ཚོགས་ལ་ཁོ་ཚོ་དང་འཆི་བའི་བར་དུ་གྲོས་མཐུན་ཞིག་བཞག་སྟེ། གཙོ་བོ་སྐྱེ་
བ་ཕྱི་མ་ཡིན་པ་ལས་ཚེ་འདིར་འཆི་བའི་གནད་དོན་སེལ་ནས་ནམ་ཡང་འཆི་བ་མེད་པར་བྱེད་པ་
མིན། སྐབས་དེར་ཆེས་བློ་རིག་ལྡན་པའི་ཡོན་ཏན་ཅན་དེས་ཀྱང་འཆི་བ་དོན་སྙིང་ལྡན་པར་བྱེད་
པ་ལས་འཆི་བའི་གནད་དོན་སེལ་རྒྱུ་མིན་ནོ། །
བརྗོད་གཞི་འདི་ད་ལྟ་ཉར་ཚགས་བྱས་པའི་ཆེས་གདོད་མའི་ལྷ་སྒྲུང་ཞིག་གི་ནང་དུ་ཡང་
ཡོད་དེ། དེ་ནི་སུའུ་མེར་པའི་ཇེར་ཅཱ་མེ་ཧྲིའི་ལྷ་སྒྲུང་རེད། ལྷ་སྒྲུང་ནང་གི་མི་
སྣ་གཙོ་བོ་ནི་ཝུའུ་ལུའུ་ཁིའི་རྒྱལ་པོ་ཇེར་ཅཱ་མེ་ཧྲི་ཡིན་ཞིང་ཁོང་ནི་འགྲན་ཟླ་བྲལ་
བའི་དཔའ་རྒོད་ཅིག་ཡིན། ཉིན་ཞིག་ལ། ཁོའི་ཆེས་བཟང་བའི་གྲོགས་པོ་ཨིན་ཁེ་ཏུའུ་
བཀྲོངས་པས། ཁོང་གིས་གྲོགས་པོའི་བེམ་པོའི་གམ་དུ་བསྲུངས་ནས་ཉི་མ་མང་པོར་བསྡད་དེ་
གྲོགས་པོའི་སྣ་ཁུང་དུ་སྐྱག་འབུ་ཞིག་ལྷུང༌། སྐབས་དེར་ཇེར་ཅཱ་མེ་ཧྲི་དངངས་སྐྲག་ཆེན་པོ་སྐྱེས་
ནས་འཆི་བ་ལས་རྒྱལ་དགོས་པའི་སེམས་ཐག་བཅད། དེ་ནས་ཁོང་འཛམ་གླིང་ཡོངས་སུ་འཆི་བ་
མེད་པའི་དངོས་གྲུབ་འཚོལ་དུ་ཆས་ཤིང་། ལམ་བར་དུ་སེང་གེ་དང་སྡིག་པ་རྭ་ཙའི་མི་སོགས་
ཕམ་པར་བྱས་པར་མ་ཟད། ད་དུང་དམྱལ་བའི་ཡུལ་དུ་བགྲོད་ཐབས་ཀྱང་རྙེད། དམྱལ་བའི་ཡུལ་
དུ་ཐོན་མ་ཐག་ཁོང་གིས་རྡོ་བའི་གྱད་མི་འགའ་བཅོམས་རྗེས། དམྱལ་ཁམས་ཀྱི་གྲུ་པ་ཝུའུ་ཞ་ན་པེ
ལ་ཕྲད། མཐར་པ་བྷི་ལུན་ཆུ་ལོག་ཆེན་པོ་བརྒྱུད་དེ་སྲོག་ཉེན་ལས་ཐར་བའི་ཝུའུ་
ཐི་ན་པེ་ཞི་ཐེམ་ལ་ཕྲད། ཡིན་ནའང་མཇུག་མཐར་ཇེར་ཅཱ་མེ་ཧྲིས་ངལ་བ་
འབྲས་མེད་དུ་གྱུར་ནས་ལག་སྟོང་དུ་ཕྱིར་ལོག་དགོས་བྱུང་། ཁོས་འཆི་བ་བཟློག་པའི་ཐབས་མ་
རྙེད་ཀྱང་ཁོང་ལ་གཞན་ལས་ལྷག་པའི་ཤེས་རབ་ལྡན་ཡོད། ཇེར་ཅཱ་མེ་ཧྲི་ཡིས་ལྷས་མིའི་རིགས་
བསྐྲུན་པ་ནས་བཟུང་འཆི་བ་མིའི་རིགས་ཀྱི་ལྡོག་མེད་ཀྱི་ལས་དབང་ཡིན་པས་ངེས་པར་དུ་དང་ལེན་བྱེད་ཤེས་དགོས་པའི་བློ་བསྐྱེད་ཐོབ།
གལ་སྲིད་ཡར་རྒྱས་སྨྲ་བའི་རྗེས་འཇུག་པ་ཞིག་ཡིན་ཚེ། ཕམ་ཁ་རིང་ལུགས་ཀྱི་རྣམ་འགྱུར་
འདི་ལྟ་བུ་གཏན་ནས་དང་ལེན་བྱེད་མི་སྲིད། ཚན་རིག་ལ་དད་པའི་མི་རྣམས་ལ་མཚོན་ན་འཆི་
བ་ནི་ལྡོག་མེད་ཀྱི་ལས་དབང་ཞིག་གདོད་ནས་མིན་པར་ཚན་རྩལ་གྱི་གནད་དོན་ཞིག་ཡིན་
ནོ། །མི་རྣམས་འཆི་བའི་རྒྱུ་རྐྱེན་ནི་ལྷ་གང་ཞིག་གིས་བཀོད་སྒྲིག་མིན་པར། ལག་རྩལ་སྣ་ཚོགས་ཀྱི་
གནད་དོན་དབང་གིས་ཡིན་ཏེ། དཔེར་ན། སྙིང་ནད་དང་སྐྲན་ནད། འགོས་ནད་ལྟ་བུ། དེ་བཞིན་
དུ་ལག་རྩལ་གྱི་གནད་དོན་རེ་རེར་ལག་རྩལ་རང་བཞིན་གྱིས་ཐག་གཅོད་ཐབས་རྙེད་ཡོད། སྙིང་
ཤུགས་ཉམས་པའི་དུས་སུ་སྙིང་རྩ་འཕར་ཆས་ཀྱིས་ཟུག་གཟེར་སློང་ཆོག་ལ། ཡང་ན་ཐད་ཀར་
སྙིང་གསར་པས་ཚབ་བྱས་ཀྱང་ཆོག སྐྲན་ནད་བྱུང་བའི་སྐབས་སུ་སྨན་དང་འགྱེད་འཕྲོ་ཐིག་གིས་
གསོ་བཅོས་བྱས་ཆོག འབུ་ཕྲ་འཕེལ་བའི་དུས་སུ་དུག་སྲིན་འགོག་སྨན་གྱིས་གསོ་བཅོས་བྱས་ཆོག
ད་ལྟའི་ལག་རྩལ་གྱིས་ནད་རིགས་ཡོད་ཚད་བཅོས་ཐབས་བྲལ་བ་བདེན་ཡང་། འོན་ཀྱང་ང་ཚོས་
ད་དུང་འབད་བརྩོན་བྱེད་བཞིན་ཡོད། ད་ལྟ་ཆེས་ཕུལ་དུ་བྱུང་བའི་ཤེས་ལྡན་པ་དག་གིས་དུས་
ཚོད་ཆུད་ཟོས་སུ་བཏང་ནས་འཆི་བ་དོན་སྙིང་ལྡན་པར་བྱེད་པ་མ་ཡིན་པར། དེ་ལས་ལྡོག་སྟེ་ནད་
རིགས་སྣ་ཚོགས་དང་རྒ་བ་སོགས་ལ་འབྲེལ་བའི་ལུས་ཁམས་དང་སྐུལ་རྩི། གཞི་རྒྱུའི་མ་ལག་གི་
ཞིབ་འཇུག་ལ་བྲེལ་བཞིན་མཆིས། ཁོང་ཚོས་སྨན་རྫས་གསར་པ་དང་གསར་བརྗེ་རང་བཞིན་ལྡན་
པའི་བཅོས་ཐབས། མིས་བཟོས་དབང་པོ་སྣ་ཚོགས་གསར་གཏོད་བྱས་ཏེ་མིའི་རིགས་ཀྱི་ཚེ་སྲིང་
ནུས་ཤིང་། ཐ་ན་ནམ་ཞིག་གི་ཚེ་ན་གཤིན་རྗེ་ལས་ཀྱང་རྣམ་པར་རྒྱལ་ངེས་སོ། །
ཉེ་བའི་ཡར་སྔོན་དུ་ཚན་རིག་པ་དང་ཡང་ན་མི་སུ་ཡིན་རུང་ཚང་མས་སྐད་ཆ་དེ་འདྲ་
བཤད་ཕོད་མེད། ཁོ་ཚོས “འཆི་བ་ལས་རྣམ་པར་རྒྱལ་ཐུབ་བམ། འདི་མི་སྲིད་པ་ཞིག་རེད། ང་
ཚོས་སྐྲན་ནད་དང་གློ་གཅོང༌། གྲིབ་ནད་སོགས་གསོ་བཅོས་བྱེད་ཆེད་ཁོ་ན་ཙམ་ཡིན” ཞེས་
བཤད་སྲིད། མི་རྣམས་ཀྱིས་འཆི་བ་གླེང་མི་འདོད་པ་ནི། དམིགས་ཡུལ་འདི་དངོས་གནས་མངོན་
འགྱུར་ཡོང་དཀའ་བས། མི་སྲིད་པ་ཞིག་ལ་རེ་བ་བྱས་ཀྱང་ཅི་ཕན་སྙམ་བཞིན་མཆིས། ཡིན་ནའང་
ད་ལྟ་ང་ཚོས་ཡོད་ཚད་ཁས་ལེན་གྱིན་ཡོད། ཚན་རིག་གསར་བརྗེའི་འཆར་གཞི་ཆེན་པོ་གཞན་
ཞིག་ནི་མིའི་རིགས་ཀྱི་ཚེ་ཚད་རིང་དུ་གཏོང་རྒྱུ་དེ་ཡིན་པ་དང་། གལ་ཏེ་འཆི་བ་མེད་པར་བཟོ་བ་
ད་དུང་རྒྱང་རིང་གི་དམིགས་འབེན་ཞིག་ཡིན་པར་སེམས་ན། ཕྱིར་ལྟ་ཞིག་བྱོས་དང་། ང་ཚོའི་ད་
ལྟ་ཡོད་པའི་སྨན་བཅོས་ཀྱི་གྲུབ་འབྲས་འདི་དག་དུས་རབས་དུ་མའི་ཡར་སྔོན་དུ་དངོས་གནས་
བསམ་ཡུལ་ལས་འདས་པ་ཞིག་ཡིན་ངེས། སྤྱི་ལོ1199ལོར་གོང་མ་ལི་ཁྲའི་འདས་རྐྱེན་ནི་དོན་
ལ་ཕྲག་པ་གཡོན་པར་མདའ་ཕོག་པ་ཙམ་རེད། དེང་དུས་ཀྱི་སྨན་བཅོས་ཐད་ནས་བཤད་ན་དེ་
ནི་རྨས་སྐྱོན་ཕྲ་མོ་ཙམ་ལས་མ་འདས། འོན་ཀྱང་སྤྱི་ལོ1199ལོར་སྲིན་འགོག་སྨན་རྫས་མེད་པའི་
དབང་གིས་འབུ་ཕྲ་གསོད་མ་ནུས་ཕྱིར་སྐྱི་པགས་སྟེང་གི་རྨས་སྐྱོན་ཕྲ་མོས་གཉན་ཚད་བྱུང་ཞིང་
རིམ་གྱིས་ཉེ་འཁོར་གྱི་ཤ་པགས་མཐའ་དག་རུལ་པ་རེད། དུས་རབས12པའི་ཡོ་རོབ་གླིང་དུ་ནད་
དེ་འགོག་བཅོས་བྱེད་པའི་ཐབས་ལམ་ཉག་ཅིག་ནི་རྐང་ལག་གཅོད་རྒྱུ་དེ་རེད། ཡིན་ནའང་ཕྲག་
པར་རྨས་ཕོག་ཚེ་ལག་པ་བཅད་ཀྱང་མི་ཕན་པས་གཉན་ཚད་ལུས་ཡོངས་སུ་མཆེད་པ་ལ་མི་
རྣམས་ཅི་བྱ་གཏོལ་མེད་དུ་གྱུར། གཟའ་འཁོར་གཉིས་མ་འགོར་བར་ཁོང་བཟོད་གླེགས་མེད་པའི་སྡུག་བསྔལ་ཁྲོད་ཚེ་ལས་འདས་པ་རེད།
དུས་རབས19པར་སླེབས་ཀྱང་སྐབས་དེར་ཆེས་ཁྱད་དུ་འཕགས་པའི་སྨན་པས་སྔར་བཞིན་
གཉན་ཚད་ཇི་ལྟར་སྔོན་འགོག་བྱེད་དགོས་པ་དང་སྐྱི་པགས་མི་རུལ་བའི་ཐབས་ཤེས་རྟོགས་མེད།
གཡུལ་ས་ནས་དམག་མི་རྣམས་ལ་རྨས་སྐྱོན་ཆུང་ངུ་ཙམ་བྱུང་ཡང༌། དམག་གི་སྨན་པས་རྣམ་ཀུན་
སྔར་བཞིན་རྐང་ལག་བཅད་ནས་གཉན་ཚད་ལུས་ཡོངས་སུ་མཆེད་ནས་མཇུག་འབྲས་ཚབས་ཆེན་
མི་འབྱུང་བར་བྱེད། ད་དུང་སྐབས་དེར་རྐང་པ་གཅོད་པའམ་སྨན་བཅོས་གཞན་པའི་གོ་རིམ་ཁྲོད
(དཔེར་ན། སོ་འབལ་བ། )སོགས་གང་ཡིན་རུང་སྦྲིད་སྨན་གྱི་རིགས་ཅི་ཡང་མེད་པས། ཆེས་ཐོག་
མའི་སྦྲིད་སྨན( དབྱི་སྨི་དང་ཁིལ་ཧྥུན། མཱ་ཧྥེ། ) ཚང་མ་དུས་རབས་བཅུ་དགུ་པའི་དུས་དཀྱིལ་
གྱི་མཇུག་ཏུ་གཞི་ནས་ནུབ་ཕྱོགས་ཀྱི་སྨན་བཅོས་ལག་ལེན་ཁྲོད་དངོས་སུ་སྤྱོད་མགོ་བརྩམས་པ་
རེད། ཁིལ་ཧྥུན་མ་བྱུང་བའི་གོང་རོལ་ཏུ་རྐང་ལག་གཅོད་ཐེངས་རེར་དམག་མི་བཞིས་ནད་པ་
མནན་ཏེ་གཅོད་དགོས་ཀྱིན་ཡོད། སྤྱི་ལོ1815ལོར་ཝ་ཐེ་ལའོ་དམག་འཁྲུག་བྱུང་བའི་ཕྱི་ཉིན་ཞོགས་
པར་བྱེས་འཐབ་སྨན་ཁང་གམ་དུ་བཅད་ཟིན་པའི་རྐང་ལག་རི་ལྟར་སྤུངས་ཡོད་ཅིང༌། སྐབས་དེ་
དུས་དམག་དཔུང་ལ་ཞུགས་པའི་ཤིང་བཟོ་དང་བཤན་པ་རྣམས་རྟག་ཏུ་དམག་གི་སྨན་ཁང་དུ་
མངགས་གཏོང་བྱེད། གང་ལྟར་གཤགས་བཅོས་བྱེད་པར་མཁོ་བའི་ལག་ཆ་ནི་སོག་ལེ་དང་གྲི་ལས་གང་ཡང་མེད་པའི་ཕྱིར་རོ། །
ཡིན་ནའང་ཝ་ཐེ་ལའོ་དམག་འཁྲུག་མཇུག་བསྒྲིལ་ནས་ལོ་ངོ་ཉིས་བརྒྱ་ཙམ་འགོར་རྗེས་
ཡོད་ཚད་གཏན་ནས་མི་འདྲ་བར་གྱུར། ང་ཚོར་རྣམ་པ་འདྲ་མིན་གྱི་སྨན་རིལ་དང་སྨན་ཁབ། རྙོག་
འཛིང་ཆེ་བའི་གཤག་བཅོས་ཅི་རིགས་ཡོད་པ་དང༌། སྔོན་ཆད་འཆི་རྐྱེན་དུ་གྱུར་པའི་ནད་རིགས་
དང་རྨས་སྐྱོན་མཐའ་དག་ད་ལྟ་གནད་དོན་ཕྲ་མོ་ཙམ་ཡིན་པ་དང་། གཞན་ཡང་དེང་རབས་ཅན་
སྔོན་མའི་མང་ཚོགས་ཀྱི་ངོས་ནས་བཤད་ན། ནད་རིགས་དང་ན་ཚ་མང་པོ་ཞིག་བཅོས་ཐབས་
བྲལ་བས། དེ་ནི་འཚོ་བའི་ཁྲོད་ཀྱི་ཆ་ཤས་ཤིག་ལ་བརྩིས་ཏེ་དང་ལེན་བྱེད་དགོས་ཀྱིན་ཡོད་ཀྱང་།
ད་ལྟ་ནད་དེ་དག་གི་གཉན་པོ་སྨན་ལ་བསྟེན་པ་ཙམ་གྱིས་སེལ་ཐུབ་བོ། །འཛམ་གླིང་ཡོངས་ཀྱི་
མིའི་རིགས་ཀྱི་ཆ་སྙོམས་ཚེ་ཚད་ལོ25ནས40འཕར་ཏེ་ལོ67ཙམ་དུ་སླེབས་ཤིང་། དར་རྒྱས་ཆེ་བའི་
རྒྱལ་ཁབ་ཀྱི་ཆ་སྙོམས་ཚེ་ཚད་དེ་ལས་མཐོ་རུ་ཕྱིན་ཏེ་ལོ80ལ་འཚོ་ནུས་སོ། །
འཆི་བདག་གི་དཔུང་ཚོགས་ལ་ཕམ་ཉེས་ཆེ་ཤོས་ཐེབས་པ་ནི་བྱིས་པའི་འདས་ཚད་ཐད་
ནས་རེད། དུས་རབས20པའི་ཡར་སྔོན་དུ། ཞིང་ལས་སྤྱི་ཚོགས་སུ་བྱིས་པའི་བཞི་ཆ་གཅིག་ནས་
སུམ་ཆའི་གཅིག་དར་མའི་བར་དུ་འཚོ་ཐུབ་ཀྱིན་མེད། ཕལ་ཆེ་བ་བྱིས་དུས་ཀྱི་རིམས་ནད་དབང་
གིས་ཚེ་ལས་འདས་པ་སྟེ། དཔེར་ན། མགྲིན་ནད་དང་སིབ་བི། འབྲིམ་པའི་ནད་ལྟ་བུའོ། །དུས་
རབས17པའི་དབྱིན་ཇི་རུ་གསར་དུ་བཙས་པའི་བྱིས་པ1000ཁྲོད་དུ150ལོ་གཅིག་ལ་གསོན་ཐུབ་
ཀྱིན་མེད་ལ། བྱིས་པ་ལས་སུམ་ཆའི་གཅིག་ལོ15བར་དུ་གསོན་ཐུབ་ཀྱིན་མེད། ཡིན་ནའང་དུས་
ད་ལྟ་དབྱིན་ཇིའི་གསར་སྐྱེས་ཕྲུ་གུ1000ཁྲོད་དུ་བྱིས་པ་ལོ་གཅིག་ཅན5མ་གཏོགས་ཚེ་ལས་འདས་
ཀྱིན་མེད་ལ། བྱིས་པ7ལོ15བར་དུ་གསོན་ཐུབ་ཀྱིན་མེད་དོ། །
གལ་སྲིད་སྔོན་ལ་ང་ཚོས་བསྡོམས་རྩིས་རིག་པ་བསྐྱུར་ཏེ་གཏམ་རྒྱུད་ཅིག་བཤད་ན། འདིས་
གྲངས་ཀ་དེ་དག་གི་རྒྱབ་ལོགས་གསལ་པོར་མཚོན་ཐུབ་སྟེ། དཔེར་བརྗོད་བཟང་པོ་ཞིག་ཡོད་པ་
ནི་དབྱིན་ཇི་རྒྱལ་ཁབ་ཀྱི་རྒྱལ་པོ་ཨེ་ཏི་ཧྭ་སྐུ་ཐོག་དང་པོ( 1237—1307 ) དང་རྒྱལ་མོ་ཨེ་ལི་ནོ
( 1241—1290 ) གཉིས་རེད། ཁོ་ཚོའི་བྱིས་པར་མཚོན་ན་དུས་རབས་བར་མའི་ཆེས་ལེགས་པའི་
གཅེས་སྐྱོང་ཐོབ་ཡོད་ལ། སྡོད་ས་ཕོ་བྲང་ཡིན་ཞིང་གོས་རང་འགྲུབ་དང་ཟས་རང་འགྲུབ་ཡིན་
པར་མ་ཟད། འབུད་རྒྱུ་རྫོགས་མཐའ་བྲལ་བའི་དྲོད་འཇམ་ཐབ་ཀ་དང་སྐབས་དེར་ཆེས་གཙང་
བའི་བཏུང་ཆུ་ཡོད་ལ། དེ་ལས་གཞན་ད་དུང་མི་མང་པོ་གཡོག་ཏུ་བཀོལ་ཆོག སྨན་པ་བཟང་པོ་
ཡང་ཡོད་ཅིང༌། གཤམ་གྱི་གྲངས་ཀ་འདིས་རྒྱལ་མོ་ཨེ་ལི་ནོ་ཡིས1255ལོ་ནས1284ལོའི་བར་དུ་བྱིས་
པ16བཙས་པ་བཀོད་ཡོད་དེ།
1. བུ་མོ་ཞིག མིང་མི་གསལ། 1255ལོར་སྐྱེས། སྐྱེས་དུས་ནས་འདས།
2. བུ་མོ་ཞིག མིང་ལ་ཁེ་སི་ལིན་ཟེར། ལོ་གཅིག་གམ་གསུམ་གྱི་དུས་འདས།
3. བུ་མོ་ཞིག མིང་ལ་རྗོན་ཨན་ན་ཟེར། སྐྱེས་ནས་ཟླ་དྲུག་གི་དུས་འདས།
4. བུ་ཞིག མིང་ལ་རྗོན་ཟེར། ལོ5ལ་སོན་དུས་འདས།
5. བུ་ཞིག མིང་ལ་ཧུན་རིས་ཟེར། ལོ6ལ་སོན་དུས་འདས།
6. བུ་མོ་ཞིག མིང་ལ་ཨེ་ལི་ནོ་ཟེར། ལོ29སོན་དུས་འདས།
7. བུ་མོ་ཞིག མིང་མི་གསལ། ཟླ5ལ་སོན་དུས་འདས།
8. བུ་མོ་ཞིག མིང་ལ་ཆོ་ཨན་ཉེ་ཟེར་ཞིང་ལོ35ཐོག་ཏུ་ཚེ་ལས་འདས།
9. བུ་ཞིག མིང་ལ་ཨ་ཧྥང་སའོ་ཟེར། ལོ10ལ་སོན་དུས་འདས།
10. བུ་མོ་ཞིག མིང་ལ་མ་ཀི་ལེ་ཐི་ཟེར། ལོ58ཐོག་ཏུ་འདས།
11. བུ་མོ་ཞིག མིང་ལ་པེ་ལུན་ཅ་ལི་ཡ་ཟེར། ལོ2ལ་སོན་དུས་འདས།
12. བུ་མོ་ཞིག མིང་མི་གསལ། བཙས་ནས་ཡུན་རིང་མ་འགོར་བར་འདས།
13. བུ་མོ་ཞིག མིང་ལ་མ་ལི་ཟེར། ལོ53ཐོག་འདས།
14. བུ་ཞིག མིང་མི་གསལ། བཙས་ནས་ཡུན་རིང་མ་འགོར་བར་འདས།
15. བུ་མོ་ཞིག མིང་ལ་དབྱི་ལི་ཧྲ་པེ་ཟེར། ལོ34ཐོག་ཚེ་འདས།
16. བུ་ཞིག མིང་ལ་ཨེ་ཏི་ཧྭ་ཟེར།
ལོ་ན་གཞོན་པའི་ཨེ་ཏི་ཧྭ་ནི་ཉེན་ཁ་ཆེ་བའི་བྱིས་དུས་ལས་གསོན་པའི་བུ་གཅིག་པུ་ཡིན་
པར་མ་ཟད། ཁོང་གི་ཕ་འདས་རྗེས་རྒྱལ་པོའི་ཁྲི་ལ་བཀོད་པའི་དབྱིན་ཇིའི་རྒྱལ་པོ་ཨེ་ཏི་ཧྭ་སྐུ་
ཐོག་གཉིས་པ་རེད། ཡང་གཅིག་བཤད་ན་རྒྱལ་མོ་ཨེ་ལི་ནོ་ཡིས་ཚོད་ལྟ་ཐེངས16ལ་བྱས་རྗེས་ད་
གཟོད་དབྱིན་ཇི་རྒྱལ་མོའི་འགན་འཁྲི་འགངས་ཆེན་གྲུབ་སྟེ། ཁྱོ་གར་ཤུལ་འཛིན་མཁན་གྱི་བུ་ཞིག་
སྐྱེས་པ་རེད། ཁོ་མོ་ནི་དངོས་གནས་ངང་རྒྱུད་རིང་ཞིང་སྙིང་རུས་ཆེ་བའི་བུད་མེད་མཛངས་མ་
ཞིག་ཡིན་པར་གདོན་མི་ཟ། ཡིན་ན་ཡང་ཨེ་ཏི་ཧྭ་སྐུ་ཐོག་གཉིས་པས་བདམས་པའི་རྒྱལ་མོ་ཧྥུ་
རན་སིའི་དབྱི་ཧྲ་པེ་ལ་ནི་བུད་མེད་དེ་འདྲ་ཞིག་མིན་པར་མོས་རང་གི་ཁྱོ་ག་ལོ43སྐབས་སུ་དམར་གསོད་བཏང་བ་རེད།
ང་ཚོས་ཤེས་གསལ་ལྟར་ན། ཨེ་ལི་ནོ་དང་ཨེ་ཏི་ཧྭ་གཉིས་ཀྱི་གཟུགས་པོ་ཤིན་ཏུ་བདེ་ཐང་
ཡིན་པས། རྒྱུད་འདེད་རང་བཞིན་གྱི་ནད་རིགས་གང་ཡང་ཕྲུ་གུར་འགོས་མེད། ཡིན་ནའང་ཁོང་
གཉིས་ཀྱི་བྱིས་པ16ལས10བྱིས་དུས་བར་གསོན་མ་ནུས། བྱིས་པ་ཀུན་ལས6མ་གཏོགས་ལོ11བར་
དུ་འཚོ་མ་ཐུབ་པ་དང༌། བྱིས་པ3ད་གཟོད་ལོ40བར་དུ་གསོན་པ་རེད། གཞན་ད་དུང་དངོས་སུ་
བཙས་པའི་བྱིས་པ་ཕུད་རྒྱལ་མོ་ཨེ་ལི་ནོ་ཐེངས་ཁ་ཤས་ལ་མངལ་ཤོར་ཡོད་ཀྱང་སྲིད། ཆ་སྙོམས་
ལྟར་ན་ཧ་ལམ་ལོ་གསུམ་གྱི་ནང་དུ་ཨེ་ཏི་ཧྭ་དང་ཨེ་ལི་ནོ་གཉིས་ཀྱི་ཕྲུ་གུ་གཅིག་ཚེ་ལས་འདས།
རང་གི་བུ་ཕྲུག་འདས་པའི་ན་ཟུག་དང་སྡུག་བསྔལ་འདི་ལྟ་བུ་དེང་དུས་ཀྱི་ཕ་མ་རྣམས་ལ་མཚོན་
ན་བསམ་ཡུལ་ལས་འདས་པ་ཞིག་ཅི་ལ་མིན།
འཆི་བ་ལས་རྣམ་པར་རྒྱལ་བའི་ཇེར་ཅཱ་མེ་ཧྲིའི་འཆར་གཞི་མངོན་འགྱུར་ཡོང་དགོས་ན་
དུས་ཚོད་ག་འདྲ་ཞིག་དགོས་སམ། ལོ་བརྒྱ་དགོས་སམ། ལོ་ལྔ་བརྒྱ་དགོས་སམ། ཡང་ན་ལོ་ཆིག་
སྟོང་དགོས། ང་ཚོས་ཕྱིར་མིག་ཅིག་བལྟས་ན། སྤྱི་ལོ1900ལོའི་དུས་སུ་ང་ཚོས་མིའི་ལུས་ཕུང་གི་གྲུབ་
ཚུལ་ག་འདྲ་ཡིན་པ་ཕལ་ཆེར་ཤེས་ཀྱིན་མེད། ཡིན་ནའང་དུས་རབས་འདིའི་ནང་དུ་དངོས་གནས་
ཤེས་བྱ་མང་པོ་ཞིག་རྟོགས་ཡོད་པས། དགའ་འོས་པའི་རྒྱུ་མཚན་དངོས་གནས་ཡོད་པ་རེད། གཞི་
རྒྱུའི་བཟོ་བཀོད་པས་ཉེ་ལམ་ཞིའུ་ལི་ཡུན་དབྱིག་སྲིན གྱི་ཆ་སྙོམས་ཚེ་ཚད་
ལྡབ6བསྲིངས་པ་ལེགས་འགྲུབ་བྱུང༌། འདི་ནི་ཤེས་མིའི་ཐོག་ཏུ་དངོས་སུ་ལག་ལེན་འཁྱོལ་ཐུབ་
བམ། ན་སྨི་ཚན་རྩལ་གྱི་ཆེད་མཁས་པས་ཀྱང་ན་སྨི་འཕྲུལ་ཆས་ས་ཡ་དུ་མ་སྤྱད་ནས་འདྲ་བཟོས་
རིམས་འགོག་མ་ལག་གསར་སྤེལ་བྱེད་བཞིན་ཡོད་པ་དང་། འཕྲུལ་ཆས་འདི་དག་ང་ཚོའི་ལུས་
སུ་བཞག་རྗེས་འགག་ཟིན་པའི་ཁྲག་རྩ་སེལ་བ། ནད་དུག་དང་འབུ་ཕྲ་འགོག་པ། འབྲས་སྐྲན་གྱི་
ཕྲ་ཕུང་འཇོམས་པ། ཐ་ན་རྒས་པའི་རྣམ་པ་ཡང་བཟློག་ནུས་པར་བསྙད། མཁས་པ་ཁ་ཅིག་གིས་
དངོས་སུ་སྤྱི་ལོ2050ལོར་སླེབས་ཚེ་མི་འགའ་ཞིག་གི་ཚེ་བསྲིངས་ཐུབ་ཟེར། གལ་སྲིད་
སྲོག་ལ་རྒོལ་བའི་དོན་རྐྱེན་མ་བྱུང་ཚེ་འཆི་རྒྱུ་མེད [འཆི་བ་མེད་པ་ཞེས་པ་ནི་གཏན་
ནས་འཆི་རྒྱུ་མེད་པ་ལ་གོ ]ཅེས་མགྲིན་གཅིག་ཏུ་སྨྲ།
ཇེར་ཅཱ་མེ་ཧྲིའི་འཆར་གཞི་འདི་ལེགས་འགྲུབ་ཡོང་མིན་གང་ཡིན་རུང་ལོ་རྒྱུས་ཀྱི་ངོས་ཐད་
ནས་བལྟས་ན་དེང་རབས་ཅན་གྱི་དུས་མཇུག་གི་ཆོས་ལུགས་དང་འདུ་ཤེས་འཛིན་སྟངས་མང་པོ་
ཞིག་གིས་འཆི་བ་དང་སྐྱེས་པ་ཕྱི་མ་གཉིས་སྔ་མ་ནང་བཞིན་ནན་འཛིན་བྱེད་ཀྱི་མེད་པ་རྟོགས་
འོངས། དུས་རབས18པའི་ཡར་སྔོན་དུ། ཆོས་ལུགས་སོ་སོས་སྔར་བཞིན་འཆི་བ་དང་དེ་ཤུགས་རྐྱེན་
ནི་ཚེ་སྲོག་དོན་སྙིང་གི་སྲོག་ཤིང་དུ་བརྩི། འོན་ཀྱང་དུས་རབས18པ་མགོ་ཚུགས་པ་ནས་བཟུང་
ཆོས་ལུགས་དང་འདུ་ཤེས་ཏེ། དཔེར་ན། རང་དབང་རིང་ལུགས་དང་སྤྱི་ཚོགས་རིང་ལུགས། བུད་
མེད་དབང་འཛིན་རིང་ལུགས་སོགས་གཏན་ནས་སྐྱེ་བ་ཕྱི་མར་སྤྲོ་སྣང་མེད་པར་གྱུར། གུང་ཁྲན་
རིང་ལུགས་པ་རྣམས་ལ་མཚོན་ན། འཆི་བའི་རྗེས་སུ་ཅི་འདྲ་ཡིན་ནམ། མ་རྩ་རིང་ལུགས་པ་ག་
འདྲ་ཡིན་ནམ། བུད་མེད་དབང་འཛིན་རིང་ལུགས་ག་འདྲ་ཡིན་ནམ་ཞེ་ན། གལ་སྲིད་མར་ཁེ་སི་
དང་ཡ་ཏང་སི་སྨི། ཞི་མོན་ནཱ་པོ་ཧྥུ་ཝ་ཡི་གསུང་རྩོམ་ནང་དུ་གོང་གསལ་
གྱི་དྲིས་ལན་འཚོལ་དགོས་ན། དེ་ནི་གྲོག་མོ་སྐམ་པོར་ཉ་རྒྱ་བཏབ་པའི་ངང་ཚུལ་ལས་མ་འདས་
སོ། །འཆི་བའི་གནད་དོན་སྔར་བཞིན་མིག་ལྟར་བསྲུང་བའི་དེང་རབས་ཀྱི་འདུ་ཤེས་འཛིན་སྟངས་
ཁོ་ན་ནི་མི་རིགས་རིང་ལུགས་རེད། རེ་ཐག་ཆད་པའི་གནས་སུ་གྱར་ཅིང་དུས་མཚུངས་སུ་སྙན་
ངག་གི་སྣང་བས་ཁྱབ་པའི་དུས་སུ། མི་རིགས་རིང་ལུགས་ཀྱིས་མི་རྣམས་ལ་ཁྱོད་ཀྱི་ཚེ་སྲོག་བློས་
བཏང་རུང༌། ཁྱོད་ཉིད་ནམ་ཡང་རྒྱལ་ཁབ་ཧྲིལ་པོའི་རྟག་བརྟན་གྱི་དྲན་པའི་ལྡེབས་ངོས་སུ་
གནས་པར་ཁས་ལེན་པར་བྱེད། འོན་ཀྱང་ཁས་ལེན་འདི་ནི་དངོས་གནས་དོན་མེད་འཕྲུལ་སྣང་
ཙམ་དུ་ཟད་པས། ཕལ་ཆེར་མི་རིགས་རིང་ལུགས་པ་ཕལ་ཆེ་བས་ཀྱང་སྐད་ཆ་འདིའི་ནང་དོན་ཡང་སྙིང་ཅི་ཡིན་ཤེས་ཀྱིན་མེད་ཚོད་རེད།
ཚན་རིག་ཞིབ་འཇུག་གི་མགྲོན་པོ་དྲིན་ཆེན།
ང་ཚོ་ཚན་རྩལ་གྱི་དུས་རབས་ཤིག་ཏུ་འཚོ་གནས་བྱས་ཡོད་པ་དང༌། མི་ཕལ་ཆེ་བས་ཚན་
རྩལ་ཡོད་ཚེ་གནད་དོན་ཡོད་དོ་ཅོག་གི་ལན་རྙེད་ཐུབ་པར་ཁས་འཆེ་ཞིང༌། ཚན་རིག་པ་དང་
ཚན་རྩལ་ཞིབ་འཇུག་གསར་སྤེལ་བྱེད་མཁན་རྣམས་ཀྱིས་མུ་མཐུད་དུ་འབད་བརྩོན་བྱས་ཚེ། ནམ་
ཞིག་གི་ཚེ་ན་ང་ཚོ་སའི་གོ་ལའི་ཐོག་བདེ་བ་ཅན་གྱི་ཞིང་ཁམས་ཤིག་གསར་སྐྲུན་བྱེད་ཐུབ་ནའང་
ཚན་རིག་བྱེད་སྒོ་ནི་དེ་ལས་ཚད་མཐོ་བའི་ཀུན་སྤྱོད་དང་བསམ་པའི་དཔལ་ཡོན་ཞིག་གི་སྟེང་
ནས་ཡོད་པ་མ་ཡིན་པར། དེར་དཔལ་འབྱོར་དང་ཆབ་སྲིད། ཆོས་ལུགས་ཁེ་ཕན་སོགས་ཀྱིས་ཤན་ཤུགས་ཐེབས་བཞིན་ཡོད།
ཚན་རིག་བྱེད་སྒོར་འགྲོ་གྲོན་གཞལ་དུ་མེད་པ་དགོས་ཤིང་། གལ་ཏེ་སྐྱེ་དངོས་རིག་པ་བས་
མིའི་རིགས་ཀྱི་རིམས་འགོག་མ་ལག་ལ་ཞིབ་འཇུག་བྱེད་ན། ཉམས་ཞིབ་ཁང་དང་ཚོད་ལྟའི་ཤེལ་
སྦུག རྫས་འགྱུར་སྨན་རྫས། གློག་རྡུལ་ཕྲ་མཐོང་ཆེ་ཤེལ་བཅས་དགོས་ལ། གཞན་ཉམས་ཞིབ་ཁང་
གི་ལག་རོགས་པ། ཆུ་དང་གློག་གི་བཟོ་པ། གད་པ་སོགས་དེ་ལས་མེད་དུ་མི་རུང་བ་བཤད་ཅི་
དགོས། གལ་ཏེ་དཔལ་འབྱོར་རིག་པ་བས་དངུལ་རྩའི་ཚོང་རའི་གནས་བབ་ལ་ལད་ཟློས་ཚོད་ལྟ་
བྱེད་དགོས་ཚེ། རྩིས་འཁོར་ཉོ་དགོས་པ་དང་གཏོས་ཆེ་བའི་གཞི་གྲངས་མཛོད་འཛུགས་དགོས།
གཞན་ད་དུང་གཞི་གྲངས་ཐག་གཅོད་བྱེད་སྤྱད་ཀྱི་བྱ་རིམ་གསར་གཏོད་བྱེད་དགོས། དེ་བཞིན་དུ་
གལ་ཏེ་གནའ་རྫས་རྟོག་ཞིབ་རིག་པས་གནའ་བོའི་རྔོན་རྒྱག་བྱེད་ཐབས་ལ་རྒྱུས་ལོན་བྱེད་དགོས་
ན། ཐོག་མར་རྒྱང་རིང་དུ་སོང་སྟེ་གནའ་ཤུལ་བསྔོག་དགོས་པར་མ་ཟད། ད་དུང་རུས་པའི་འགྱུར་
རྡོ་དང་རིག་དངོས་ལ་རྟགས་མཚན་དང་དུས་ཚོད་འགོད་དགོས་པས། འདི་མཐའ་དག་ལ་འགྲོ་གྲོན་འབོར་ཆེན་དགོས་པ་རེད།
དེང་རབས་ཚན་རིག་ལ་འདས་པའི་ལོ་ངོ500རིང་དུ་ངོ་མཚར་གྱི་གྲུབ་འབྲས་འདི་འདྲ་ཐོབ་
ཐུབ་པའི་རྒྱུ་རྐྱེན་ནི། ཚད་ངེས་ཅན་ཞིག་གིས་ངོས་ཐད་ནས་སྲིད་གཞུང་དང་ཁེ་ལས། ཐེབས་རྩ་
ཚོགས་པ། མི་སྒེར་གྱི་རོགས་སྐྱོར་བྱེད་མཁན་བཅས་ཀྱིས་དེའི་ཐད་ལ་ཨ་སྒོར་དུང་ཕྱུར་བཅུ་ཕྲག་
འགའི་གྲོན་དངུལ་གཏོང་མོས་པས་སོ། །ཨ་སྒོར་དུང་ཕྱུར་བཅུ་ཕྲག་ལྷག་འདིས་འཛམ་གླིང་ས་ཁྲ་
དང་འཇིག་རྟེན་གྱི་སྐར་རིས་འབྲི་བ། གཞན་སྲོག་ཆགས་མ་ལུས་པར་དཀར་ཆག་བསྒྲིགས་པའི་
བྱས་རྗེས་ནི། དོན་ལ་ཀོ་ལུན་པུའུ་དང་ཀ་ལི་ལུའུ། ཏར་ཝུན་བཅས་མི་སྒེར་གྱི་བྱས་རྗེས་ལས་རིང་
དུ་བརྒལ་ཡོད། མཁས་པ་ཆེན་པོ་འདི་དག་གདོད་ནས་འཁྲུངས་མེད་པའི་དབང་དུ་བཏང་ནའང་
ནམ་ཞིག་གི་ཚེ་ན་མི་ཞིག་གིས་ཁོང་ཚོ་དང་མཚུངས་པའི་ལྟ་བ་འདི་དག་རྟོགས་ཐུབ་ངེས། ཡིན་
ནའང་གལ་སྲིད་མ་དངུལ་འོས་འཚམ་མེད་ཚེ། མཁས་པ་ག་འདྲ་ཆེན་པོ་ཡིན་རུང་ནུས་ཤུགས་
འདོན་ས་ཡོད་མི་སྲིད། དཔེ་དྲངས་ནས་བཤད་ན། གལ་ཏེ་ཏར་ཝུན་གཏན་ནས་སྐྱེས་མེད་པའི་
དབང་དུ་བཏང་ན། འཕེལ་འགྱུར་སྨྲ་བའི་ཤིང་རྟའི་སྲོལ་འབྱེད་ཀྱི་གཟི་བརྗིད་ཨར་གྷུ་ལི་ཏི་ལོ་
སའོ་ཝ་ལའེ་ཧྲི་ལ་དབང་ངེས། རྒྱུ་མཚན་ནི་ཁོང་གིས་ཏར་
ཝུན་གྱི་གཞུང་ལུགས་ཡོད་པ་རྟོགས་མེད་པའི་གནས་བབ་འོག ལོ་འགའི་རྗེས་སུའང་རང་བྱུང་
གདམ་གསེས་ཀྱི་རིག་པའི་གཞུང་ལུགས་བཏོན་པའི་ཕྱིར་རོ། །གལ་སྲིད་ཡོ་རོབ་སྟོབས་ལྡན་རྒྱལ་
ཁབ་ཀྱིས་འཛམ་གླིང་ས་གནས་སོ་སོའི་ས་ཁམས་རིག་པ་དང་སྲོག་ཆགས་རིག་པ། རྩི་ཤིང་རིག་པ་
བཅས་ཀྱི་ཞིབ་འཇུག་ལ་རོགས་སྐྱོར་བྱས་མེད་ཚེ། ཏར་ཝུན་དང་ཡང་ན་ཝ་ལའེ་ཧྲི་སོགས་སུ་ཡིན་
རུང་ཚང་མར་འཕེལ་འགྱུར་སྨྲ་བ་ལ་མཁོ་བའི་དཔྱད་གཞིའི་ཡིག་རིགས་གང་ཡང་འཐོབ་ཐབས་
མེད། ཐ་ན་འདིའི་སྐོར་ཁོ་ཚོའི་བསམ་བློར་ཡང་འཁོར་མེད་སྙམ་མོ། །
དེས་ན་ཡང་སྙིང་ཨ་སྒོར་དུང་ཕྱུར་བཅུ་ཕྲག་འགའ་ཤས་ཅིའི་ཕྱིར་སྲིད་གཞུང་དང་ཁེ་ལས་
ལག་ནས་ཉམས་ཞིབ་ཁང་དང་སློབ་གྲྭ་ཆེན་མོར་སོང་བ་རེད་ཅེ་ན། རིག་གཞུང་ལས་རིགས་སུ་མི་
ཕལ་ཆེ་བས་འདི་མཐའ་དག་ཚན་རིག་དང་རིག་གཞུང་ཁོ་ནའི་ཆེད་དུ་ཡིན་པར་རློམ་ཞིང་། ཁོ་
ཚོས་སྲིད་གཞུང་དང་ཁེ་ལས་ལ་གཞན་ཕན་ལྷག་སེམས་ཡོད་པས་འགྲོ་གྲོན་བཏང་ནས་རང་ལ་
སྤྲོ་བ་ཡོད་པའི་ཞིབ་འཇུག་སྣ་ཚོགས་བྱེད་དུ་བཅུག་པར་སྙམ་ཡང་ཚན་རིག་གྲོན་དངུལ་གྱི་དོན་དངོས་ནི་དེ་འདྲ་ཞིག་གཏན་ནས་མིན། །
ཚན་རིག་ཞིབ་འཇུག་ལ་གྲོན་དངུལ་ཐོབ་ཐུབ་པའི་རྒྱུ་མཚན་མང་ཆེ་བ་ནི་མི་ལ་ལས་ཞིབ་
འཇུག་དེ་དག་གིས་ཆབ་སྲིད་དང་དཔལ་འབྱོར། ཆོས་ལུགས་སོགས་ཀྱི་དམིགས་ཡུལ་ཞིག་འགྲུབ་
པར་མཐུན་རྐྱེན་བསྐྲུན་ནུས་པར་འདོད་པ་སྟེ། དཔེར་ན། དུས་རབས16པར་རྒྱལ་པོ་དང་དངུལ་
ཁང་གཉེར་མཁན་ཚོས་འཛམ་གླིང་གི་ས་ཆ་སོ་སོར་སོང་ནས་ས་ཁམས་འཚོལ་ཞིབ་ཐད་ལ་མ་
དངུལ་ཕངས་མེད་དུ་གཏོང་ནུས་མོད། འོན་ཀྱང་བྱིས་པའི་སེམས་ཁམས་ཞིབ་འཇུག་ཐད་ལ་སེར་
སྣའི་མདུད་པ་བཅིངས་ཡོད། དེའི་རྒྱུ་མཚན་ནི་རྒྱལ་པོ་དང་དངུལ་ཁང་གཉེར་མཁན་ཚོས་ས་
ཁམས་ཤེས་བྱ་གསར་པས་ཁོ་ཚོར་ས་ཆ་གསར་པ་དབང་དུ་བསྡུ་བ་དང་ཚོང་ལས་བཙན་རྒྱལ་
འཛུགས་པར་མཐུན་རྐྱེན་བསྐྲུན་ནུས་ཤིང་། བྱིས་པའི་སེམས་ཁམས་རིག་པའི་ཐད་ནས་ཁེ་ཕན་ཅི་ཡང་རེག་མི་ཐུབ་པའི་ཕྱིར་རོ། །
དུས་རབས20པའི་ལོ་རབས40པའི་ནང་དུ། ཨ་རི་དང་སུའུ་ལེན་གཉིས་ཀྱིས་ཀྱང་མ་དངུལ་
འབོར་ཆེན་བཏང་ནས་ཉིང་རྡུལ་དངོས་ལུགས་ལ་ཞིབ་འཇུག་བྱས་པ་ལས་རྒྱ་མཚོའི་གཏིང་དུ་
གནའ་རྫས་རྟོག་ཞིབ་བགྱིས་པ་མིན། ཕྱོགས་གཉིས་ཀའི་སྲིད་འཛིན་གྱིས་ཚོད་དཔག་བྱས་པར་
གཞིགས་ན། ཉིང་རྡུལ་དངོས་ལུགས་འཕེལ་རྒྱས་བཏང་ན་ཉིང་རྡུལ་མཚོན་ཆ་འབྱུང་ཐུབ་པ་དང༌།
མཚོ་གཏིང་གི་གནའ་རྫས་རྟོག་དཔྱོད་ཀྱིས་དམག་འཁྲུག་ལས་རྒྱལ་བར་རྔོ་མི་ཐོགས། ཚན་རིག་
པ་རང་ངོས་ནས་མ་གཞི་དངུལ་ལོར་འགྲོ་རྒྱུག་ལ་ཁ་ལོ་བསྒྱུར་བའི་ཆབ་སྲིད་དང་དཔལ་འབྱོར།
ཆོས་ལུགས་བཅས་ཀྱི་ཁེ་ཕན་སྣ་ཚོགས་ཤེས་རྟོགས་ཡོད་པའི་ངེས་པ་མེད་ཀྱང་། ཚན་རིག་པ་མང་
པོ་ཞིག་གིས་དངོས་གནས་ཤེས་བྱ་ཁོ་ནའི་ཆེད་དུ་ཞིབ་འཇུག་བྱེད་ཀྱིན་ཡོད། འོན་ཀྱང་ཚན་རིག་
འཕེལ་རྒྱས་འགྲོ་ཚད་ལ་དངོས་འབྲེལ་ཚོད་འཛིན་བྱེད་མཁན་ཡང་ཚན་རིག་པ་མིན་ནོ། །
ང་ཚོས་ཚན་རིག་ཁོ་ནར་རོགས་སྐྱོར་བྱས་ཏེ་ཆབ་སྲིད་དང་དཔལ་འབྱོར། ཆོས་ལུགས་ཁེ་
ཕན་གྱི་ཐེ་གཏོགས་མེད་ན་སྙམ་མོད། མཇུག་མཐར་སྔར་བཞིན་ལེགས་འགྲུབ་ཡོང་ཐབས་བྲལ་
སྲིད། གང་ལྟར་མིའི་རིགས་ཀྱི་ཐོན་ཁུངས་ལ་ཚད་ཡོད་པས་ཕྱིར་རོ། །གལ་སྲིད་ཨ་རིའི་རྒྱལ་ཚོགས་
ཀྱི་གྲོས་འདོན་པ་ཞིག་ལ་ཨ་རིའི་རྒྱལ་ཁབ་ཚན་རིག་ཐེབས་རྩ་ཚོགས་པར་ཨ་སྒོར་ས་ཡ་གཅིག་
བཏང་ནས་རྨང་གཞིའི་ཚོད་ལྟ་ཞིག་བྱེད་དགོས་པའི་རེ་བ་བཏོན་ཚེ། ཁོང་གིས་བདེན་པ་བདེན་
ཐུབ་ཡིན་མདོག་གིས་གལ་ཏེ་སྒོར་མོ་འདི་དག་སྤྱད་དེ་དགེ་རྒན་གསོ་སྐྱོང་དང་ཡང་ན་རང་གི་
འདེམས་ཁུལ་གྱི་དཀའ་ངལ་ལ་འཕྲད་པའི་བཟོ་གྲྭ་ཞིག་ལ་རོགས་རམ་བྱས་ཚེ། སྒོར་མོ་དེ་དགོས་
མཁོ་ཆེ་སར་སྤྱད་པ་མིན་ནམ་ཞེས་འདྲི་སྲིད། ཐོན་ཁུངས་ལ་ཚད་ཡོད་པའི་རྐྱེན་གྱིས་ང་ཚོས་ངེས་
པར་དུ “གང་ཞིག་དེ་ལས་གལ་ཆེ་བ” དང “ག་འདྲ་བྱས་ན་ད་གཟོད་སྒོར་མོ་སྤྱད་པ་འོས་ཤིང་
འཚམ་པའི” གནད་དོན་ལྟ་བུར་ལན་འདེབས་དགོས་པ་རེད། འོན་ཀྱང་འདི་མཐའ་དག་ཚན་
རིག་གི་གནད་དོན་མིན་ནོ། །ཚན་རིག་གིས་འགྲེལ་བཤད་རྒྱག་ཐུབ་པ་ནི་འཛམ་གླིང་འདིའི་སྟེང་
དུ་བྱ་དངོས་ཅི་ཞིག་ཡོད་པ་དང་བྱ་དངོས་ཇི་ལྟར་འཁོར་སྐྱོད་བྱེད་པ། གཞན་མ་འོངས་པར་ཅི་
ཞིག་ཡོད་སྲིད་པ་སོགས་ཡིན་པ་དང་། མཚན་ཉིད་ཀྱི་ངོས་ཐད་ནས་བཤད་ནའང་ཚན་རིག་གིས་
རང་ཉིད་ཀྱིས་མ་འོངས་པར “ངེས་པར་དུ” ཅི་ཞིག་ཡོད་སྲིད་པ་རྟོགས་ཐུབ་ཅེས་སྤམ་རྫུ་བྱེད་
མི་སྲིད། དེ་ལས་ལྡོག་སྟེ་ཆོས་ལུགས་དང་འདུ་ཤེས་འཛིན་སྟངས་ཁོ་ནས་ད་གཟོད་རང་ཉིད་ཀྱིས་
དྲི་བ་དེ་དག་གི་དྲིས་ལན་ཤེས་ཡོད་ཅེས་སྨྲ་ཕོད་དོ། །
གཤམ་གྱི་འགྲོ་ལྡོག་གཉིས་དཀའི་གནས་བབ་འདིའི་འོག་ཏུ། སྡེ་ཁག་གཅིག་ནས་ཐོན་པའི་
སྐྱེ་དངོས་རིག་པ་བ་གཉིས་ལ་ཆེད་ལས་ལག་རྩལ་འདྲ་བོ་ཡོད་པས། གཉིས་ཀས་ཨ་སྒོར་ས་ཡ་དུ་
མའི་ཞིབ་འཇུག་གྲོན་དངུལ་རེ་ཞུ་བྱེད་འདོད་པ་ན། དགེ་རྒན་ཆེན་མོ་ཀ་པས་བཞོན་མའི་ནུ་མར་
འགོས་ནད་མཆེད་དེ་འོ་མའི་ཐོན་ཚད་ཉུང་དུ་ཕྱིན་པའི་ནད་ཅིག་ལ་ཞིབ་འཇུག་བྱེད་འདོད་པ་
དང་། དགེ་རྒན་ཆེན་མོ་ཁ་པས་བཞོན་མ་བེའུ་དང་ཁ་ཕྲལ་རྗེས་ཡིད་མུག་པ་ཡིན་མིན་ལ་ཞིབ་
འཇུག་བྱེད་འདོད་པ་ཡིན་ན། ཞིབ་འཇུག་གི་གྲོན་དངུལ་ཉུང་ཉུང་ཞིག་ལས་མེད་པས་དགེ་རྒན་
གཅིག་གི་ཞིབ་འཇུག་ལ་མ་གཏོགས་རོགས་སྐྱོར་མི་ནུས་པར་ཆ་བཞག་ན། དགེ་རྒན་གང་ལ་ཞིབ་འཇུག་གྲོན་དངུལ་འདི་ཐོབ་ཐུབ།
གནད་དོན་འདིར་ཚན་རིག་གི་ངོས་ཐད་ནས་ལན་གང་ཡང་མེད་པར། ཆབ་སྲིད་དང་
དཔལ་འབྱོར། ཆོས་ལུགས་བཅས་ཀྱི་ལན་ཁོ་ན་ལས་མེད་པས། ད་ལྟ་དངོས་གནས་དགེ་རྒན་ཆེན་
མོ་ཀ་པ་ལ་འགྲོ་གྲོན་འདི་ཐོབ་ཤོས་ཆེ། དེ་ནི་བཞོན་མའི་ནུ་མའི་ནད་རིགས་ལ་ཞིབ་འཇུག་བྱེད་
པ་ནི་བཞོན་མའི་སེམས་ཁམས་ལ་ཞིབ་འཇུག་བྱེད་པ་ལས་ཚན་རིག་གི་སྟེང་ནས་གཞི་འཛིན་ས་
ཡོད་པས་མ་ཡིན་པར། ཞིབ་འཇུག་འདི་ལས་འོ་མའི་ལས་རིགས་ཀྱི་ཁེ་ཕན་རེག་ཐུབ་པས། རྒྱབ་
ལོགས་ཀྱི་ཆབ་སྲིད་དང་དཔལ་འབྱོར་གྱིས་ཤུགས་རྐྱེན་ཐེབས་ཚད་ཕྱི་མ་ལ་དོ་ཁུར་བྱེད་པའི་སྲོག་ཆགས་སྲུང་སྐྱོང་ཚོགས་པ་ལས་ཆེ་བས་སོ། །
གལ་ཏེ་བ་གླང་མཆོག་ཏུ་བརྩི་བའི་རྒྱ་གར་དང་ཡང་ན་སྲོག་ཆགས་ལ་སྲུང་སྐྱོང་བྱེད་པའི་
སྤྱི་ཚོགས་སུ་དགེ་རྒན་ཆེན་མོ་ཁ་པས་རྒྱལ་ཁ་ལོན་པའི་གོ་སྐབས་དེ་ལས་ཆེ་ཡང༌། གལ་ཏེ་ཁོ་རང་
གནས་སའི་སྤྱི་ཚོགས་ཀྱིས་འོ་མའི་ཚོང་ལས་ལ་མི་མངོན་པའི་སྟོབས་ཤུགས་དང་མི་དམངས་ཀྱི་
བདེ་ཐང་ལ་དེ་བས་ཀྱང་མཐོང་ཆེན་བྱེད་པ་ལས། བཞོན་མའི་ཚོར་འདུ་གཙིགས་སུ་མི་འཛིན་པ་
ཡིན་ཚེ། རབ་ཡིན་ན་ཁོས་ཞིབ་འཇུག་གི་འཆར་གཞི་ལ་བསྒྱུར་བཅོས་བྱས་ཏེ། དགོས་མཁོ་དེ་དག་
བསྐངས་ན་ལེགས་པར་མཐོང་། དཔེ་བཞག་ནས་བཤད་ན། འཆར་གཞིའི་ཡིག་ཆ་རུ “བཞོན་མ་
ཡིད་མུག་པའི་དབང་གིས་འོ་མའི་ཐོན་ཚད་ཉུང་དུ་ཕྱིན་པ་ཞེས་འབྲི་དགོས། གལ་སྲིད་བཞོན་
མའི་སེམས་ཁམས་ཤེས་རྟོགས་བྱུང་ཚེ་འཕྲལ་དུ་བསམ་པའི་ནད་གཞི་གསོ་བྱེད་ཀྱི་སྨན་རྫས་
གསར་སྤེལ་བྱས་ཏེ། སེམས་ཁམས་ཇེ་ལེགས་སུ་ཕྱིན་ན་འོ་མའི་ཐོན་ཚད་ལྡབ་གཅིག་གིས་མང་དུ་
ཕྱིན་འགྲོ ཁོ་བོས་ཚོད་དཔག་ལྟར་ན་འཛམ་གླིང་ཡོངས་ཀྱི་བཞོན་མའི་བསམ་པའི་ཐད་ཀྱི་སྨན་
རྫས་ཀྱི་ཚོང་རར་ལོ་རེ་ལ་ཨ་སྒོར་དུང་ཕྱུར2.5ཟིན་པ་རེད།”
ཚན་རིག་ལ་རང་གི་སྔོན་ཐོབ་རིམ་པ་ཐག་གཅོད་པའི་ནུས་པ་མེད་ལ་གསར་རྟོགས་གཞན་པ་ཅི་
ཅི་ལྟར་བེད་སྤྱོད་གཏོང་བར་ཐག་གཅོད་བྱེད་ཐབས་ཀྱང་མེད། དཔེར་ན། ཚན་རིག་ཁོ་ནའི་
ངོས་ནས་བཤད་ན། ང་ཚོའི་གཞི་རྒྱུའི་རྒྱུད་འདེད་རིག་པར་སྔར་ལས་ཆ་རྒྱུས་ཡོད་ཀྱང་། ད་དུང་
བཀོལ་སྤྱོད་ཇི་ལྟར་བྱེད་དགོས་པ་ཤེས་རྟོགས་བྱུང་མེད། ཤེས་བྱ་དེ་དག་བཀོལ་ནས་འབྲས་སྐྲན་
གསོ་བཅོས་དང་ཕུལ་དུ་བྱུང་བའི་མིའི་རིགས་རྒྱུད་གསར་པ་ཞིག་བསྐྲུན་ནམ། འོ་མ་འབབ་ཚད་
མང་བའི་བཞོན་མ་ཞིག་གསོ་སྐྱོང་བྱེད། ཤིན་ཏུ་གཅིག་མཚུངས་ཡིན་པའི་ཚན་རིག་ཞིབ་འཇུག་
ཅིག་ཡོད་པའི་དབང་དུ་བཏང་ན། དེ་ཉིད་དམངས་གཙོ་གུ་ཡངས་པའི་སྲིད་གཞུང་ཞིག་ལ་སྤྲོད་
དམ་ན་ཙིའི་སྲིད་གཞུང་ལ་སྤྲོད། ཡང་ན་མ་རྩ་རིང་ལུགས་ཀྱི་ཚོང་ལས་སྤྱི་གཉེར་ཁང་ལ་ཞིག་
སྤྲད་ཚེ། སྤྱོད་སྒོ་རྦད་དེ་མི་འདྲ་བར་མ་ཟད། སུ་ཞིག་ལ་སྤྲད་ན་ཡང་དག་ཡིན་པ་ནི“ཚན་རིག་
དང་མཐུན་པའི” རྒྱུ་མཚན་གང་ཡང་ང་ཚོར་གསལ་པོར་བཤད་མི་ནུས་སོ། །
མདོར་ན། ཚན་རིག་ཞིབ་འཇུག་ཅིག་ངེས་པར་དུ་ཆོས་ལུགས་སམ་ཡང་ན་འདུ་ཤེས་འཛིན་
སྟངས་ཁ་ཤས་ལ་མཉམ་འབྲེལ་བྱས་ཚེ་ད་གཟོད་འཕེལ་རྒྱས་ཀྱི་སྟོབས་འབར་ཐུབ། འདུ་ཤེས་
འཛིན་སྟངས་ཀྱིས་ཞིབ་འཇུག་ཁང་གི་ཟད་གྲོན་མཐའ་དག་ལུགས་མཐུན་ཅན་དུ་གཏོང་ནུས།
འོན་ཀྱང་རིན་དོད་ནི་འདུ་ཤེས་འཛིན་སྟངས་ཀྱིས་ཚན་རིག་གི་འཕེལ་རིམ་ལ་ཤུགས་རྐྱེན་ཐེབས་
ཐུབ་པར་མ་ཟད། ད་དུང་ཞིབ་འཇུག་གི་གྲུབ་འབྲས་ཇི་ལྟར་སྤྱོད་རྒྱུར་ཐག་གཅོད་བྱེད་ཀྱིན་ཡོད།
དེའི་ཕྱིར་གལ་ཏེ་མིའི་རིགས་ཀྱིས་ཡང་སྙིང་ག་འདྲ་བྱས་ནས་ཉིང་རྡུལ་མཚོན་ཆ་བཟོས་པ་
ཇི་ལྟར་ཟླ་བའི་སྟེང་དུ་བགྲོད་ནུས་པ་སོགས་ལ་རྒྱུས་ལོན་བྱེད་དགོས་ན་དངོས་ལུགས་རིག་པ་བ་
དང་སྐྱེ་དངོས་རིག་པ་བ། སྤྱི་ཚོགས་རིག་པ་བ་བཅས་ཀྱི་གྲུབ་འབྲས་ལ་ཞིབ་འཇུག་བྱས་པ་ཁོ་ནས་
མི་ཆོག ང་ཚོས་ད་དུང་སྐབས་དེའི་བསམ་བློ་དང་ཆབ་སྲིད། དཔལ་འབྱོར་བཅས་ཀྱི་སྟོབས་ཤུགས་
ལས་གཞན། སྟོབས་ཤུགས་དེ་དག་གིས་ག་འདྲ་བྱས་ནས་དངོས་ལུགས་དང་སྐྱེ་དངོས་རིག་པ། སྤྱི་
ཚོགས་རིག་པ་བཅས་དངོས་ལུགས་རིག་པ་དང་གཞི་གཅིག་ཏུ་ཇི་ལྟར་སྦྲེལ་བ་དང༌། དེ་དག་ངེས་
གཏན་བྱས་པའི་ཁ་ཕྱོགས་ཤིག་ཏུ་ཇི་ལྟར་དེད་པ་ལ་ཡང་བསམ་བློ་གཏོང་དགོས།
དེའི་ནང་གི་སྟོབས་ཤུགས་གཉིས་ལ་དམིགས་བསལ་གྱི་དོ་སྣང་བྱ་རིན་ཡོད་དེ། དེ་ནི་བཙན་
རྒྱལ་རིང་ལུགས་དང་མ་རྩ་རིང་ལུགས་གཉིས་རེད། འདས་པའི་ལོ་ངོ500ནང་རོལ་ཏུ་ཚན་རིག་
དང་བཙན་རྒྱལ། མ་རྩ་བར་གྱི་དྲིན་གཟོ་འཁོར་སྐྱོད་དེ་ནི་ལོ་རྒྱུས་འཕེལ་བར་བྱེད་པའི་སྒུལ་
ཤུགས་གཙོ་བོ་ཡིན་པ་སྨོས་མི་དགོས། གཤམ་གྱི་ས་བཅད་ཁག་ཏུ་དེ་དག་གི་འཁོར་སྐྱོད་བྱེད་
ཐབས་ལ་དབྱེ་ཞིབ་བྱ། ཐོག་མར་ང་ཚོས་ཚན་རིག་དང་བཙན་རྒྱལ་གཉིས་ཀྱི་སྒུལ་ཤུགས་འདི་ཇི་
ལྟར་ཟུང་འབྲེལ་བྱས་པ་དང་། དེ་ནས་དེ་དག་ལ་མ་རྩ་རིང་ལུགས་ཀྱི་སྐུལ་འདེད་འཕྲུལ་ཆས་ག་རེ་སྤྲད་པ་ལ་བལྟ་བར་བྱའོ། །

ས་བཅད་བཅོ་ལྔ་པ།
ཚན་རིག་དང་བཙན་རྒྱལ་གཉིས་ཀྱི་མཉམ་འབྲེལ།

སའི་གོ་ལ་དང་ཉི་མའི་བར་ཐག་ག་ཚོད་ཡོད་དམ་ཞེ་ན། དེང་རབས་ཅན་སྔ་མའི་གནམ་
དཔྱད་རིག་པ་བ་མང་པོ་ཞིག་གིས་ཐབས་བརྒྱ་ཇུས་སྟོང་གིས་འདིའི་ལན་འཚོལ་ཅི་ཐུབ་བྱས་
ཤིང་། ཁྱད་པར་དུ་ཀོ་པའེ་ཉི་ཡིས་འཇིག་རྟེན་གྱི་ལྟེ་བ་ནི་ཉི་མ་ཡིན་པ་ལས་སའི་གོ་ལ་མིན་པའི་
འདོད་ཚུལ་བཏོན་རྗེས་རྩོད་པ་དེ་བས་ཆེན་པོ་བྱུང་། གནམ་དཔྱད་རིག་པ་བ་མང་པོ་ཞིག་གིས་
དཀའ་གནད་དེ་སེལ་འདོད་མོད། འོན་ཀྱང་མཁས་པ་ཚོར་ཐོབ་པའི་ལན་ལ་ཧེ་བག་ཆེན་པོ་ཡོད་
པས་འདོད་ཐོག་གཅིག་ལ་ཡོང་མ་ནུས། མཐར་མི་ཞིག་གིས་དུས་རབས18པའི་དུས་དཀྱིལ་དུ་
བློས་འགེལ་ཆོག་པའི་ཚད་འཇལ་བྱེད་ཐབས་ཤིག་གསར་རྟོགས་བྱུང༌། ལོ་འགའ་རེའི་མཚམས་སུ་
གཟའ་སྐར་པ་སངས་ཉི་མ་དང་སའི་གོ་ལའི་བར་ཐད་ཀར་རྒྱུ་བ་བལྟས་ཚོད་ཀྱིས་གཟའ་སྐར་པ་
ས་ཉི་མའི་ཕྱི་ངོས་སུ་རྒྱུ་བ་བཞིན “གཟའ་སྐར་པ་སངས་ཉི་མའི་ངོས་ནས་བསྐྱོད་པའི” སྣང་
ཚུལ་ཞིག་ཐོན་གྱིན་ཡོད། དེར་བརྟེན་སའི་གོ་ལའི་སྟེང་གི་ས་གནས་སོ་སོ་ནས་གཟའ་སྐར་པ་
སངས་ལ་ལྟ་བའི་ཟུར་ཅུང་ཟད་མི་འདྲ་བས། སའི་གོ་ལའི་གླིང་ཆེན་སོ་སོ་ནས་གཟའ་སྐར་པ་
སངས་ཉི་མ་དང་སའི་གོ་ལའི་བར་དུ་རྒྱུ་བར་ལྟ་ཞིབ་བྱས་རྗེས། སྟབས་བདེའི་ཟུར་གསུམ་རྟེན་
འབྱུང་གྲངས་ཀྱིས་ཉི་མ་དང་སའི་གོ་ལའི་བར་གྱི་བར་ཐག་ཡང་དག་ཅིག་བརྩི་ནུས་པ་རེད།
སྐབས་དེར་གནམ་དཔྱད་རིག་པ་བས་སྔོན་དཔག་བྱས་པ་ལྟར་ན། ཐེངས་རྗེས་མའི་གཟའ་
སྐར་པ་སངས་ཉི་མ་དང་སའི་གོ་ལའི་བར་དུ་རྒྱུ་བའི་དུས་ཚོད་ནི་སྤྱི་ལོ1761ལོ་དང1769ལོ་ཡིན་
པ་ཤེས་རྟོགས་བྱུང༌། དེ་ནས་ཡོ་རོབ་པ་ཚོས་གྲུ་གཟིངས་རུ་ཁག་སའི་གོ་ལའི་མཐའ་གྲུ་ཀུན་ལ་
མངགས་ཏེ། གང་ནུས་ཅི་ལྕོགས་ཀྱིས་ཆེས་ཐག་རིང་བའི་གྲུ་ཟུར་ཀུན་ནས་སྣང་ཚུལ་དེར་ལྟ་ཞིབ་
བྱེད་ཐུབ་པའི་རེ་བ་བཅངས། སྤྱི་ལོ1761ལོར་ཚན་རིག་པས་ཞི་པོ་ལི་ཡ་དང་ཨ་མེ་རི་ཁ་བྱང་མ།
མ་ཏ་ཀ་སི་ཁར། ཧྥེ་གླིང་ལྷོ་མ་བཅས་ནས་ལྟ་ཞིབ་གནང་། སྤྱི་ལོ1769ལོར་སླེབ་ལ་ཉེ་དུས་ཚན་
རིག་ལས་རིགས་ཀྱིས་དེ་བས་ནུས་ཤུགས་ཡོད་རྒུ་རྩལ་དུ་སྤྲུགས་ནས་རྒྱང་རིང་གི་་ཁ་ན་ཏའི་བྱང་
ཕྱོགས་དང་ཅ་ཀྲོའུ(སྐབས་དེར་ས་ཁུལ་འདི་དག་འབྲོག་སྟོང་ཡིན། )སོགས་སུ་ཡང་ལྟ་
ཞིབ་པ་མངགས། དེར་མ་ཟད་ལོན་ཏོན་གྱི་རང་བྱུང་ཤེས་རིག་སྐུལ་འདེད་ཚོགས་པས་
(བསྡུས་མིང་ལ་དབྱིན་ཇིའི་གོང་མའི་རིག་གཞུང་སློབ་ཚོགས། )ད་དུང་
འདི་ཙམ་གྱིས་མི་ཆོག་སྙམ་སྟེ། མཇུག་འབྲས་ཡང་དག་ཅིག་ཐོབ་ཆེད་ཁོ་ཚོས་ངེས་པར་དུ་གནམ་
དཔྱད་རིག་པ་བ་ཞིག་ཆེད་དུ་ལྷོ་ནུབ་ཞི་བདེ་རྒྱ་མཚོ་ཆེན་མོའི་ས་ཁུལ་དུ་མངགས་དགོས་སྙམ།
དེ་ནས་དབྱིན་ཇིའི་གོང་མའི་རིག་གཞུང་སློབ་ཚོགས་ཀྱིས་མ་དངུལ་ཕངས་མེད་བཏང་ནས་
ཕུལ་དུ་བྱུང་བའི་གནམ་དཔྱད་རིག་པ་བ་ཁྲ་ཨར་སི་ཀོ་ལིན ཐ་ཞི་ཐེ་གླིང་
ཕྲན་དུ་མངགས། འོན་ཀྱང་ཐེངས་འདིའི་འགྲུལ་བཞུད་འདིར་འགྲོ་སོང་འདི་འདྲའི་རྒྱ་ཆེན་པོ་
བཏང་སྟེ། དམིགས་ཡུལ་གནམ་དཔྱད་ལ་ལྟ་ཞིབ་ཐེངས་གཅིག་བྱེད་ཆེད་ཁོ་ན་ཡིན་ཚེ་ཆུད་ཟོས་
སུ་བཏང་བ་མ་ཡིན་ནམ། དེའི་སྟབས་ཀྱིས་ཀོ་ལིན་ཕུད་ད་དུང་རིག་ཚན་གཞན་པའི་ཚན་རིག་
པ་བརྒྱད་ཡོད་པ་དང༌། ཁོ་ཚོའི་རུ་གཙོ་རྩི་ཤིང་རིག་པ་བ་རྗོ་སའེ་ཧྥུ་སྦན་ཁི་སི་
དང་ཏན་ཉི་ཨེར་སའོ་ལན་རྡུ་གཉིས་རེད། རྒྱང་སྐྱོད་རུ་ཁག་འདིའི་
ཁྲོད་དུ་ད་དུང་རི་མོ་མཁན་འགའ་ཡོད་ལ། ཁོ་ཚོས་ཆེད་དུ་ལམ་རྒྱུད་ཀྱི་ས་ཁུལ་དང་རྩི་ཤིང་།
སྲོག་ཆགས། མིའི་རིགས་གསར་པ་རི་མོའི་ངོས་སུ་ཕབ། གྲུ་གཟིངས་རུ་ཁག་འདིར་སྦན་ཁི་སི་དང་
དབྱིན་ཇིའི་གོང་མའི་སློབ་ཚོགས་ཀྱིས་ཉོ་བར་ནུས་པའི་ཆེས་སྔོན་ཐོན་ཅན་གྱི་ཚན་རིག་སྒྲིག་ཆས་
བཀོད་སྒྲིག་བྱས་ཤིང་། གྲུ་དཔོན་ནི་ཀྲན་མུའུ་སི་ཁའོ་ཁི་ཡིན་ལ། ཁོང་ནི་
གྲུ་གཟིངས་གཏོང་བར་ཤིན་ཏུ་བྱང་བའི་གྲུ་པ་ཞིག་ཡིན་པར་མ་ཟད། ཁྱད་པར་དུ་མཚན་སྙན་
ཡོངས་སུ་གྲགས་པའི་ས་ཁམས་རིག་པ་བ་དང་མི་རྒྱུད་རིག་པ་བ་ཞིག་ཀྱང་ཡིན་ནོ། །
རྒྱང་བསྐྱོད་རུ་ཁག་སྤྱི་ལོ1768ལོར་དབྱིན་ཇི་དང་ཁ་བྲལ་ཏེ། སྤྱི་ལོ1769ལོར་ཐ་ཞི་ཐེ་
ནས་གཟའ་སྐར་པ་སངས་ཉི་མ་དང་སའི་གོ་ལའི་བར་དུ་རྒྱུ་བ་ལ་ལྟ་ཞིབ་བྱས་རྗེས། ཞི་བདེ་རྒྱ་
མཚོའི་གླིང་ཕྲན་འགའ་ལ་རྟོག་ཞིབ་བྱས་པ་དང༌། རིམ་གྱིས་ཨོ་སི་ཁྲུ་ལི་ཡ་དང་ནེའུ་ཙི་ལན་
རྒྱལ་ཁབ་ཏུ་སླེབས། མཐར་སྤྱི་ལོ1771ལོར་དབྱིན་ཇི་རུ་འབྱོར་བ་རེད། ཐེངས་འདིར་རྒྱང་བསྐྱོད་
བརྒྱུད་དེ་བློ་ཡུལ་ལས་འགོངས་པའི་གནམ་དཔྱད་རིག་པ་དང་ས་ཁམས་རིག་པ། གནམ་གཤིས་
རིག་པ། རྩི་ཤིང་རིག་པ། སྲོག་ཆགས་རིག་པ། མིའི་རིགས་རིག་པའི་དཔྱད་གཞིའི་རྒྱུ་ཆ་འབོར་
ཆེན་འཁྱེར་ཡོང་ཡོད་པ་རྣམས། དུས་ཕྱིས་ཀྱི་རིག་གཞུང་ཚན་ཁག་མང་པོ་ཞིག་འཕེལ་རྒྱས་སུ་
གཏོང་བའི་རྨང་རྡོ་གལ་ཆེན་དུ་གྱུར་པར་མ་ཟད། ཐེངས་འདིའི་རྒྱང་བསྐྱོད་ཀྱིས་ཡོ་རོབ་པས་ཞི་
བདེ་རྒྱ་མཚོ་ལྷོ་མར་འཆར་སྣང་སྣ་ཚོགས་སྐྱེས་སུ་བཅུག་ཅིང་། དངོས་མང་རིག་པ་དང་གནམ་
དཔྱད་རིག་པའི་བློ་སྒོ་འབྱེད་པའི་ལྡེ་མིག་ཏུའང་གྱུར་རོ། །
སྨན་བཅོས་ཁྱབ་ཁོངས་ལ་མཚོན་ན་གྲུ་དཔོན་ཁའོ་ཁིའི་ཐེངས་འདིའི་རྒྱང་བསྐྱོད་ལ་བརྟེན་
ནས་རྔོ་ཆེན་པོ་ཐོགས་ཤིང་། སྐབས་དེར་མཚོ་ཐོག་ཏུ་རྒྱང་རིང་ལ་འགྲུལ་བཞུད་བྱེད་ན་ཚང་
མས་སེམས་ནས་གྲ་སྒྲིག་ཡོད་དགོས་ཏེ། རྒྱུ་མཚན་ནི་གྲུ་པ་ཕྱེད་ཙམ་ཕྱིར་ཡོང་མེད་པ་དང༌། ཁོ་
ཚོའི་སྲོག་ལ་རྒོལ་བར་བྱེད་མཁན་ནི་ཁོང་ཁྲོ་མེ་བཞིན་འབར་བའི་གཉུག་གནས་མི་རིགས་དང་
དགྲ་བོའི་དམག་གྲུ། ཕ་ཡུལ་དྲན་པའི་གདུང་བ་སོགས་མིན་པར། དེ་ནི་སྐབས་དེར་ཅི་ཡིན་ཆ་མི་
འཚལ་བའི་ཁྲག་ཉམས་པའི་ནད་རིགས་ཤིག་སྟེ། ཁྲག་ཉམས་པའི་ནད་འདི་ཕོག་ཚེ། མི་རྣམས་
སྒྱིད་ལུག་དང་སེམས་འཁྲུག་པ། རྙིལ་སོགས་ལས་ཁྲག་ཟགས་པར་བྱེད། ནད་འདི་ཇེ་སྡུག་ཏུ་སོང་
བ་ཡིན་ན་སོ་འཐོར་ཞིང་རྨ་ཁ་དྲག་སྐྱེད་མི་འབྱུང་བ་དང་། རིམ་གྱིས་ནད་པར་ཚ་བ་རྒྱས་པ་
དང་མཁྲིས་ནད་འབྱུང་བ། རྐང་ལག་ལ་རང་དབང་མེད་པར་འགྱུར། དུས་རབས16པ་ནས18པར་
ཁྲག་ཉམས་པའི་ནད་འདིས་ཧ་ལམ་གྲུ་པ་ས་ཡ་གཉིས་ལྷག་གི་གཅེས་སྲོག་འཕྲོག སྐབས་དེར་སུ་
གང་གིས་ཀྱང་ཁྲག་ཉམས་པའི་ནད་འདིའི་འབྱུང་རྐྱེན་མ་ཤེས་པར་མ་ཟད། གསོ་བཅོས་བྱ་ཐབས་
གང་ཞིག་སྤྱད་ཅིང་གྲུ་པ་མང་པོ་སྔར་བཞིན་ཚེ་ལས་འདས། དེ་ནས་ཕྱིས་སུ་སྤྱི་ལོ1747ལོ་ནས་
བཟུང་སྣང་ཚུལ་འདི་ཇེ་ལེགས་སུ་ཕྱིན། དབྱིན་ཇིའི་སྨན་པ་ཀྲན་མུའུ་སི་ལིན་ཏི 
ཡིས་ཁྲག་ཉམས་པའི་ནད་བྱུང་ཟིན་པའི་གྲུ་པར་ཚོད་ལྟ་ཞིག་བྱས། ཁོང་གིས་ནད་པ་རྣམས་
ཚོད་འཛིན་ཚན་པ་དང་ཤན་སྦྱར་ཚན་པ་གཉིས་སུ་དབྱེ་ནས་བཅོས་ཐབས་མི་འདྲ་བའི་ཐབས་
ལམ་སྤྱད་དེ་གསོ་བཅོས་བྱས་ཤིང་། དེའི་ཁྲོད་ཀྱི་ཚན་པ་གཅིག་ལ་སྐབས་དེར་དམངས་ཁྲོད་དུ་
ཁྲག་ཉམས་པའི་ནད་བྱུང་ཚེ་བཅོས་ཐབས་ཏེ། ཤིང་ཏོག་ཚ་ལུ་མ་ཟ་བའི་ཐབས་སྤྱད་པས། ནད་
པ་དེ་རྣམས་འཕྲལ་དུ་དྲག་སྐྱེད་བྱུང་བ་རེད། སྐབས་དེར་ལིན་ཏིས་ཚ་ལུ་མ་རིགས་ཀྱི་ཤིང་ཏོག་
ཁྲོད་དུ་གྲུ་པ་ཚོའི་ལུས་ལ་མཁོ་བའི་རྫས་ཅི་ཞིག་ཡོད་པ་མ་ཤེས་ཀྱང༌། ད་ལྟ་ང་ཚོས་དེ་ནི་འཚོ་
བཅུདCཡིན་པ་ཡོངས་སུ་རྟོགས་ཡོད། སྐབས་དེར་གྲུ་ཐོག་གི་བཟའ་བཏུང་མཐའ་དག་གི་ཁྲོད་དུ་
འཚོ་བཅུདCའདུས་མེད་པ་མངོན་གསལ་ཡིན་པ་དང་། ནམ་རྒྱུན་མཚོ་ཐོག་ཏུ་རྒྱང་རིང་ལ་བསྐྱོད་
པའི་གྲུ་པ་ཚོའི་བཟའ་རྒྱུ་ནི་བག་ལེབ་དང་སྐམ་ཤ་ཁོ་ན་ལས་སིལ་ཏོག་དང་སྔོ་ཚོད་ཀྱི་རིགས་ཕལ་ཆེར་ཤིན་ཏུ་དཀོན་པས་རེད།
དབྱིན་ཇིའི་གོང་མའི་མཚོ་དམག་གིས་ལིན་ཏིའི་ཚོད་ལྟའི་གྲུབ་འབྲས་ལ་ཡིད་ཆེས་དང་དང་
ལེན་མ་བྱས་ཀྱང༌། གྲུ་དཔོན་ཁའོ་ཁིས་ཡིད་ཆེས་བྱས་པ་རེད། ཁོས་སྨན་པ་འདིས་བཤད་པ་བདེན་
པ་ར་སྤྲོད་བྱ་རྒྱུའི་སེམས་ཐག་བཅད་དེ། ཁའོ་ཁིའི་གྲུ་གཟིངས་རུ་ཁག་གིས་སྐྱུར་ཚལ་མང་པོ་
ཁྱེར་བར་མ་ཟད། སྐམ་སའི་སྟེང་དུ་བུད་མ་ཐག་གྲུ་པ་རྣམས་ལ་སྔོ་ཚོད་གསར་པ་མང་པོ་བཟའ་
དགོས་ཞེས་བཀའ་ཕབ། དེའི་ཕྱིར་ཁའོ་ཁིའི་ལག་འོག་གི་གྲུ་པ་གཅིག་ཀྱང་ཁྲག་ཉམས་པའི་ནད་ཀྱི་
དབང་གིས་ཚེ་ལས་འདས་མེད་དོ། །དུས་ཕྱིས་ཀྱི་ལོ་ངོ10ནང་རོལ་ཏུ་འཛམ་གླིང་གི་མཚོ་དམག་
བྱིངས་ཀྱིས་གྲུ་དཔོན་ཁའོ་ཁིའི་དར་སྤེལ་བཏང་བའི་མཚོ་ཐོག་གི་བཟའ་བཏུང་ལྟར་བྱས་པས། གྲུ་
པ་དང་འགྲུལ་བ་གྲངས་མེད་ཅིག་གི་ཚེ་སྲོག་བསྐྱབས།
ཡིན་ནའང་ཁའོ་ཁིའི་རྒྱང་བསྐྱོད་རུ་ཁག་ལ་ད་དུང་མི་ལེགས་པའི་ཆ་ཞིག་ཀྱང་ཡོད་དེ། ཁའོ་
ཁི་ནི་ཉམས་མྱོང་ཕུན་སུམ་ཚོགས་པའི་གྲུ་པ་དང་ས་ཁམས་རིག་པ་བ་ཡིན་ལ། དུས་མཚུངས་སུ་
ད་དུང་མཚོ་དམག་གི་དམག་དཔོན་ཞིག་ཀྱང་ཡིན། རྒྱང་བསྐྱོད་ཀྱི་འགྲོ་གྲོན་ཕལ་ཆེ་་བ་དབྱིན་
ཇིའི་གོང་མའི་སློབ་ཚོགས་ཀྱིས་བཏང་བ་ཡིན་རུང༌། གྲུ་གཟིངས་ནི་གོང་མའི་མཚོ་དམག་གིས་
མཁོ་སྤྲོད་བྱས་པ་རེད། དེ་དང་ཆབས་ཅིག་ཏུ་མཚོ་དམག་གིས་གོ་མཚོན་ཧྲག་པའི་གྲུ་པ་དང་
དམིག་མི85མངགས་གཏོང་བྱས་ཤིང་། གྲུ་གཟིངས་སྟེང་དུ་མེ་སྒྱོགས་དང་མེ་མདའ། མེ་རྫས། དེ་
ལས་གཞན་པའི་མཚོན་ཆ་བཅས་སྒྲིག་སྦྱོར་བྱས་ཡོད། དེའི་རྒྱུ་མཚན་ནི་རྒྱང་བསྐྱོད་བྱས་ནས་
འཚོལ་སྡུད་བྱས་པའི་དཔྱད་གཞིའི་ཡིག་ཆ་ཕལ་ཆེ་བ( ཁྱད་པར་དུ་གནམ་གཤིས་དང་ས་
ཁམས། མིའི་རིགས་རིག་པའི་དཔྱད་གཞི།) ཆབ་སྲིད་དང་དམག་དོན་གྱི་རིན་ཐང་མངོན་གསལ་
དོད་པོ་ལྡན་པས་སོ། །ཁྲག་ཉམས་པའི་ནད་གསོ་བཅོས་བྱ་ཐབས་རྟོགས་རྗེས། དབྱིན་ཇིས་མཚོ་
དམག་མངགས་ཏེ་སའི་གོ་ལའི་ཆེས་ཁ་ཐག་རིང་བའི་གྲུ་སྣེ་རུ་ཕྱིན་ཆོག་ལ། འཛམ་གླིང་ཧྲིལ་པོའི་
རྒྱ་མཚོ་ཆེན་མོ་སོ་སོར་ཁ་ལོ་བསྒྱུར་བའི་ནུས་ཤུགས་ཀྱང་དེ་དང་བསྟུན་ནས་ཆེ་རུ་ཕྱིན། ཁའོ་
ཁིས “གསར་རྟོགས་བྱུང་བའི” གླིང་ཕྲན་རྣམས་ནི་ཁོ་ཚོས་ད་ནས་བཟུང་དབྱིན་ཇི་ལ་དབང་
བ་ཡིན་ཞེས་བསྒྲགས་པ་དང་། དེའི་ཁྲོད་ཆེས་གལ་ཆེ་བ་ནི་ཨོ་སི་ཁྲུ་ལི་ཡ་རེད། ཁའོ་ཁིས་ཐེངས་
འདིའི་རྒྱང་བསྐྱོད་ཀྱིས་དབྱིན་ཇིས་ལྷོ་ནུབ་ཞི་བདེ་རྒྱ་མཚོ་ཆེན་མོའི་ས་ཁུལ་བཙན་བཟུང་བྱེད་
པར་རྨང་གཞི་བཏིང་བས། ཨོ་སི་ཁྲུ་ལི་ཡ་དང་ཐ་སི་མ་ཉི་ཡ། ནེའུ་ཙི་ལན་སོགས་བདེ་བླག་ངང་
དབང་དུ་བསྡུ་ཐུབ་པ་བྱུང་སྟེ། ཡོ་རོབ་ཀྱི་མི་གྲངས་ས་ཡ་དུ་མ་ས་ཁུལ་གསར་པར་མི་སེར་སྤེལ་
ཡུལ་དུ་སླེབས་སུ་བཅུག ཡིན་ནའང་ས་གནས་དེ་གའི་རིག་གནས་མ་ལུས་རྨེག་མེད་དུ་བཏང་
ཞིང༌། གཉུག་གནས་མི་རིགས་ཕལ་ཆེར་རྩ་མེད་དུ་བཏང་བ་རེད།
ཁའོ་ཁིའི་རྒྱང་བསྐྱོད་རྗེས་ཀྱི་དུས་རབས་གཅིག་གི་ནང་ཚུན་དུ་ཨོ་སི་ཁྲུ་ལི་ཡ་དང་ནེའུ་
ཙི་ལན་གྱི་ས་ཞིང་གཤིན་པོ་མཐའ་དག་ཡོ་རོབ་གླིང་གི་གནས་སྤོས་ཡུལ་མི་རྣམས་ཀྱིས་བཙན་
འཕྲོག་བྱས་ཤིང༌། གཉུག་གནས་མི་རིགས་ཀྱི་གྲངས་འབོར90%ཉུང་དུ་ཕྱིན་པར་མ་ཟད། སྟབས་
ལེགས་ནས་སྲོག་ཉེན་ལས་ཐར་བ་རྣམས་ཀྱིས་ཀྱང་རིགས་རྒྱུད་དམའ་འབེབས་ཀྱི་མནར་གཅོད་
མྱོང་བཞིན་ཡོད། ཨོ་སི་ཁྲུ་ལི་ཡ་དང་ནེའུ་ཙི་ལན་གྱི་མའོ་ལི་པ་རྣམས་ལ་མཚོན་ན། ཁའོ་ཁིའི་རྒྱང་
བསྐྱོད་པས་ཁྱེར་འོང་བ་ནི་ཡ་ང་བའི་འཇིགས་པ་ཞིག་ཡིན་ཕྱིར། ད་ལྟ་ད་དུང་སླར་གསོ་བྱ་མ་ནུས་པར་ལུས་ཡོད།
ཐ་སི་མ་ཉི་ཡའི་གླིང་ཕྲན་སྟེང་གི་གཉུག་གནས་མི་རིགས་ལ་ཐེབས་པའི་འཇིགས་པ་ནི་དེ་
ལས་ཀྱང་ཡ་ང་བ་ཞིག་རེད། ཁོང་ཚོ་མ་གཞི་ནས་རང་རྐྱ་ཐུབ་པའི་སྒོ་ནས་ལོ་ངོ་ཁྲི་ལ་ཉེ་བའི་
བར་དུ་སྐྱེ་འཕེལ་བྱས་ནས་གནས་ཀྱང༌། ཁའོ་ཁི་སླེབས་ནས་ཡུན་ཐུང་གི་དུས་རབས་གཅིག་གི་
ནང་ཚུན་དུ་ཕོ་མོ་རྒན་གཞོན་མེད་པར་རིགས་རྒྱུད་རྩ་སྟོང་བཏང་། ཡོ་རོབ་མི་སེར་སྤེལ་མཁན་
རྣམས་ཀྱིས་དང་ཐོག་གླིང་ཕྲན་སྟེང་གི་ས་ཞིང་གཤིན་པོ་དང་འབྱོར་ཕྱུག་ལྡན་པའི་ས་ཆའི་ཆེད་
དུ་ཡིན་པ་དང་། ཕྱིས་སུ་མྱ་ངམ་ཐང་ཡང་མི་བསྐྱུར་བར་རྩ་འཛུགས་དང་འཆར་གཞི་ཡོད་པའི་
སྒོ་ནས་གཉུག་གནས་མི་རིགས་ཡོད་ཚད་རྩ་མེད་དུ་བཏང་། མཇུག་མཐར་ཤུལ་ན་ལུས་པའི་མི་
ཉུང་ཤས་དེ་དག་ཆོས་ལུགས་གསར་པའི་གཅིག་བསྡུས་ཀྱི་བཙོན་སྒར་ནང་དུ་བཅུག་སྟེ། ཆོས་
སྤེལ་མཁན་གྱིས་བསམ་པ་རྣམ་དག་གིས(དོན་ལ་བསམ་པ་ཧ་ཅང་བཟང་པོ་མེད།) བསྐུལ་ཏེ་
ཁོང་ཚོར་དེང་རབས་འཛམ་གླིང་གི་འཚོ་བའི་སྤྱོད་སྟངས་སྐོར་སྤེལ། ཁོ་ཚོས་ཐ་སི་མ་ཉི་ཡའི་མི་
ལ་ཀློག་འདོན་དང་རྩོམ་ཡིག་འབྲི་བ། ཡེ་ཤུའི་ཆོས་ལུགས་ལ་དད་མོས་བྱེད་པ་སོགས་བསླབས་པ་
དང་ཆབས་ཅིག་སྤྱོད་གོ་ཆོད་པའི་ལག་རྩལ་སྣ་ཚོགས་སྦྱོང་དུ་བཅུག དཔེར་ན། གྱོན་པ་འཚེམ་པ་
དང་ཞིང་རྨོ་བ་ལྟ་བུ་རེད། འོན་ཀྱང་ཁོང་ཚོར་རྦད་དེ་སློབ་སྦྱོང་བྱེད་པའི་འདུན་པ་མེད་པར་རིམ་
གྱིས་ཡིད་མུག་ཆེ་ནས་ཆེ་རུ་ཕྱིན་ཏེ། ཕྲུ་གུ་བཙའ་བའི་མོས་པ་ཡང་མེད་པར་གྱུར་ཅིང༌། ཚེ་སྲོག་ལ་
ཡིད་ཆད་དེ་མཐར་ཚན་རིག་དང་ཡར་ཐོན་ཅན་གྱི་དེང་རབས་སྤྱི་ཚོགས་ལས་གཡོལ་བའི་ཐབས་ལམ་གཅིག་པུ་སྟེ། འཆི་བའི་ལམ་ལ་ཞུགས་པ་རེད།
ཆེས་ཡིད་སྐྱོ་བ་ཞིག་ནི་ཚེ་ལས་འདས་ཟིན་པའི་དབང་དུ་བཏང་ནའང་ཚན་རིག་དང་ཡར་
ཐོན་གྱིས་ད་དུང་ཁོ་ཚོ་གང་དགར་མི་བསྐྱུར་པར། མཐར་ཚེ་ལས་འདས་པའི་ཐ་སི་མ་ཉི་ཡའི་མི་
དེ་དག་གི་བེམ་པོ་མིའི་རིགས་རིག་པ་བ་དང་དངོས་མང་རྟེན་མཛོད་ཁང་གི་མགོ་གཙོས་ཚན་
རིག་གི་མིང་གཡར་ནས་འཁྱེར་བ་དང༌། དེ་ནས་གཤག་དཔྱད་བྱས་ཤིང་རིང་ཚད་དང་ལྗིད་ཚད་
འཇལ་རྗེས་དབྱེ་ཞིབ་བགྱིས་ཏེ་ཚན་རིག་རྩོམ་ཡིག་སྣ་ཚོགས་སྤེལ། དེའི་འཕྲོར་ཁོང་ཚོའི་མགོ་དང་
རུས་སྒྲོམ་སླར་ཡང་དངོས་མང་རྟེན་མཛོད་ཁང་དུ་བཤམས་ཏེ་མིའི་རིགས་རིག་པའི་རྟེན་རྫས་སུ་གྱུར།
མཐར་སྤྱི་ལོ1976ལོར་ད་གཟོད་ཐ་སི་མ་ཉི་ཡའི་དངོས་མང་རྟེན་མཛོད་ཁང་གིས་ཁྲོ་གུ་ཉི་
ཉིའི་ཞེས་པ་ནི་ཆེས་མཐའ་མཇུག་ཚེ་ལས་འདས་པའི་རིགས་རྒྱུད་གཙང་མའི་ཐ་
སི་མ་ཉི་ཡའི་མི།)བེམ་པོ་དུར་འཇུག་བྱེད་པར་མོས་མཐུན་བྱུང་ཞིང་། འདིའི་སྐབས་སུ་ཁོང་ཚེ་
ལས་འདས་ནས་ལོ་ངོ་བརྒྱ་ལྷག་འདས་ཟིན་པ་རེད། དབྱིན་ཇི་གོང་མའི་ཕྱི་ནད་ཚན་ཁག་གི་སྨན་
པ་ལྷན་ཚོགས་ཀྱིས2002ལོར་ད་གཟོད་ཁོ་མོའི་སྐྱི་ལྤགས་དང་དབུ་སྐྲའི་མ་དཔེ་ཕྱིར་སྤྲད་པ་རེད།
དེའི་རྐྱེན་གྱིས་ཁའོ་ཁིའི་གྲུ་གཟིངས་གྲུ་ཁག་འདི་ཡང་སྙིང་དྲག་ཤུགས་ཀྱིས་སྲུང་སྐྱོབ་
བྱས་པའི་ཚན་རིག་གི་རྒྱང་བསྐྱོད་རུ་ཁག་ཅིག་ཡིན་ནམ། ཡང་ན་ཞོར་ལ་ཚན་རིག་པ་ཁ་ཤས་
ཁྲིད་པའི་དྲག་ཤུགས་ཀྱི་དམག་དཔུང་ཞིག་ཡིན་ནམ་ཞེ་ན། དྲི་བ་འདི་ནི་རླངས་འཁོར་གྱི་
སྣུམ་སྒམ་དུ་རླངས་སྣུམ་ཕྱེད་ཀ་ཡོད་ཟེར་དགོས་སམ་ཕྱེད་ཀ་སྟོང་བ་ཡིན་ཟེར་དགོས་པ་དང་
འདྲ་ཞིང་དོན་གྱིས་གཉིས་ཀ་རང་རེད། ཚན་རིག་གསར་བརྗེ་དང་དེང་རབས་བཙན་རྒྱལ་
རིང་ལུགས་ཀྱི་འབྲེལ་བ་ནི་གཅིག་ལ་གཅིག་རྟེན་གྱི་འབྲེལ་བ་ཡིན་པ་དང༌། གྲུ་དཔོན་ཁའོ་ཁི་
དང་རྩི་ཤིང་རིག་པ་བ་སྦན་ཁི་སི་གཉིས་ལ་མཚོན་ནས་བཤད་ན། ཚན་རིག་དང་བཙན་རྒྱལ་
གཉིས་རྩ་བ་ནས་ངོ་བོ་གཅིག་ཡིན་ལ། ཐ་ན་བྱུར་གོད་ཐེབས་པའི་ཁྲོ་གུ་ཉི་ཉིས་ཀྱང་མཚན་ཉིད་དེ་གཉིས་ཀྱི་དབྱེ་བ་མི་ཁོར།
ཅིའི་ཕྱིར་ཡོ་རོབ་གླིང་ཡིན་ནམ།
གལ་སྲིད་ང་ཚོས་བྱང་གི་ནུབ་ཀྱི་རྒྱ་མཚོ་ཆེན་པོའི་གླིང་ཕྲན་ཆེན་པོ་ཞིག་གི་མི་འགའ་སོང་
ནས་ཨོ་སི་ཁྲུ་ལི་ཡའི་ལྷོ་ཕྱོགས་ཀྱི་གླིང་ཕྲན་ཆེན་པོ་གཞན་ཞིག་རྦད་དེ་དབང་དུ་བསྡུས་པ་མཐོང་
ཚེ། འདི་ནི་ལོ་རྒྱུས་སྟེང་བསམ་ཡུལ་ལས་འདས་པའི་དོན་ཆེན་ཞིག་ཡིན་ཞེས་བཤད་ཆོག ཁའོ་
ཁིས་རྒྱང་སྐྱོད་མ་བྱས་པའི་གོང་རོལ་ཏུ་པུ་ལེ་ཏེན་གླིང་ཚོམས་དང་ཡོ་རོབ་
ནུབ་མ་ནི་ད་དུང་ས་དབུས་རྒྱ་མཚོའི་འཇིག་རྟེན་གྱི་མཐའ་འཁོབ་ན་གནས་པའི་བེད་མེད་བསྐྱུར་
པའི་ལྡུམ་ར་ཞིག་དང་འདྲ་ཕྱིར། མི་རྣམས་ཀྱིས་དེ་དག་གི་གལ་ཆེན་རང་བཞིན་ཅི་ཡང་གོ་མྱོང་
མེད། དེང་རབས་ཅན་སྔ་མར་གཞན་ལ་ངོམ་རིན་ཡོད་པ་ཁོ་ན་སྟེ་རོམ་བཙན་རྒྱལ་ལ་མཚོན་ན་
ཡང་། རྒྱུ་ནོར་ཕལ་ཆེ་བ་ཧྥེ་གླིང་བྱང་མ་དང་པར་ཀན། དབུས་ཤར་བཅས་ཀྱི་ཞིང་ཆེན་ནས་ཐོབ་
པ་ཤ་སྟག་རེད། གནའ་བོའི་རོམ་བཙན་རྒྱལ་སྐབས་ཀྱི་ཡོ་རོབ་ནུབ་མའི་ཞིང་ཆེན་ཁག་ནི་སྔར་
བཞིན་མྱ་ངམ་ཐང་དུ་གྱུར་པའི་ནུབ་རྒྱུད་ཆེན་མོ་ཙམ་ཡིན་ལ། དེར་གཏེར་ཁ་དང་བྲན་གཡོག་
ལས་རིན་ཐང་ཅན་གང་ཡང་མེད། ཡོ་རོབ་གླིང་བྱང་མ་ནི་དེ་བས་ཀྱང་མཐའ་འཁོབ་དང་དམུ་
རྒོད་ཡིན་ཕྱིར་དབང་དུ་བསྡུ་བའི་རིན་ཐང་ཏིལ་འབྲུ་ཙམ་ཡང་མེད་དོ། །
ས་རབས15པའི་དུས་མཇུག་ཏུ། ཡོ་རོབ་གླིང་ད་གཟོད་དམག་དོན་དང་ཆབ་
སྲིད། དཔལ་འབྱོར། རིག་གནས་ཀྱི་འབྱུང་གནས་སུ་གྱུར། སྤྱི་ལོ1500ལོ་ནས1750ལོ་ལ་ཐུག་ཏུ་ཡོ་
རོབ་ནུབ་མ་སྟོབས་ཤུགས་ཆེར་རྒྱས་ནས “ཕྱི་སྣོད” (ཞེས་པ་གཙོ་བོ་མེ་གླིང་ལྷོ་
བྱང་གཉིས་དང་རྒྱ་མཚོ་ཆེན་མོ་དག་ལ་གོ) ཀྱི་བདག་པོར་གྱུར། དེ་ཡང་སྐབས་དེར་ཨེ་ཤ་ཡའི་
བཙན་དབང་ཆེན་མོ་དང་བསྡུར་ཚེ་ཡོ་རོབ་གླིང་ནི་སྔར་བཞིན་ཉི་ཚེ་བ་ཞིག་ལས་མེད་དོ། །ཡོ་
རོབ་པས་བདེ་བླག་ངང་མེ་གླིང་དབང་དུ་བསྡུས་པ་དང་མཚོ་ཐོག་གི་བཙན་བདག་བྱེད་ནུས་
པའི་རྒྱུ་རྐྱེན་ནི། གཙོ་བོ་ཡ་གླིང་གི་བཙན་རྒྱལ་དག་གིས་ས་ཆ་འདི་དག་དབང་དུ་བསྡུ་བའི་འདུན་
པ་ཆེར་མེད་པ་ལ་རག་ལས་ཏེ། ས་དབུས་རྒྱ་མཚོའི་ཨོ་སི་མན་བཙན་རྒྱལ་དང་པར་སིག་གི་པར་
སིག་བཙན་རྒྱལ། རྒྱ་གར་གྱི་མོ་གྷོལ་བཙན་རྒྱལ། གཞན་ཀྲུང་གོའི་མིང་རྒྱལ་རབས་དང་ཆིང་རྒྱལ་
རབས་སོགས་དེང་རབས་སྔ་མོའི་དུས་སུ་དབྱར་མཚོ་རྒྱས་པ་བཞིན་འཕེལ་རྒྱས་ཕྱིན་ཡོད་པ་དང་།
མངའ་ཁོངས་ཀྱང་མངོན་གསལ་སྒོས་རྒྱ་བསྐྱེད་ཐུབ་པ་བྱུང་། མི་འབོར་དང་དཔལ་འབྱོར་འཕེལ་
ཚད་སྔ་ན་བྱུང་མ་མྱོང་བའི་འཕེལ་རྒྱས་བྱུང༌། སྤྱི་ལོ1775ལོར་ཨེ་ཤ་ཡ་ཡིས་འཛམ་གླིང་ཡོངས་ཀྱི་
དཔལ་འབྱོར་བསྡོམས་འབོར་གྱི་བརྒྱ་ཆའི་བརྒྱད་ཅུ་ཡི་བསྡུར་ཚད་ཟིན་ཞིང་། རྒྱ་གར་དང་ཀྲུང་གོ་
ཁོ་ནས་ཐོན་སྐྱེད་གྲངས་འབོར་འཛམ་གླིང་ཡོངས་ཀྱི2/3ཟིན་ཡོད། དེ་དག་དང་བསྡུར་ཚེ་ཡོ་རོབ་
གླིང་ནི་དཔལ་འབྱོར་གྱི་མིའུ་ཐུང་ཞིག་དང་གཉིས་སུ་མ་མཆིས་སོ། །
དེ་ནས་སྤྱི་ལོ1750ལོ་ནས་སྤྱི་ལོ1850ལོའི་ནང་དུ་ཡོ་རོབ་གླིང་གིས་དམག་འཁྲུག་རབ་
དང་རིམ་པའི་ཁྲོད་སྲོལ་རྒྱུན་གྱི་ཨེ་ཤ་ཡའི་རྒྱལ་ཁབ་ཆེན་པོ་དག་ཕམ་པར་བརྒྱབ་ནས་མགོ་
བོ་དགྱེ་མི་ཐུབ་པར་བཏང་ཞིང་། ཨེ་ཤ་ཡའི་ས་ཁུལ་མང་པོ་དབང་དུ་བསྡུས་རྗེས། འཛམ་གླིང་
ཡོངས་ཀྱི་དབང་ཆའི་ལྟེ་གནས་ད་གཟོད་ཡོ་རོབ་གླིང་དུ་སྤོས་པ་རེད། སྤྱི་ལོ1900ལོ་ཡས་མས་
སུ་ཡོ་རོབ་གླིང་གི་འཛམ་གླིང་གི་དཔལ་འབྱོར་དང་ས་ཆ་མང་པོ་ཞིག་བདག་ཏུ་བཟུང་ཟིན་པ་
དང་། སྤྱི་ལོ1950ལོར་ཡོ་རོབ་ནུབ་མ་དང་ཨ་རིའི་ཐོན་སྐྱེད་ནུས་ཚད་བསྡོམས་འབོར་འཛམ་གླིང་
ཡོངས་ཀྱི་ཕྱེད་ཀ་ལས་བརྒལ་ཟིན་པ་དང་། ཀྲུང་གོས5%མ་གཏོགས་ཟིན་ཐུབ་མེད། ཡོ་རོབ་གླིང་
གི་གཙོ་སྐྱོང་འོག་འཛམ་གླིང་དུ་སྒྲིག་ལམ་གསར་པ་ཞིག་བྱུང་ཞིང༌། ང་ཚོས་དུས་རྒྱུན་ཁས་ལེན་
བྱེད་མི་མོས་མོད། འོན་ཀྱང་ད་ཆ་འཛམ་གླིང་གི་མི་བྱིངས་ཀྱི་གྱོན་པ་དང་བསམ་པའི་འཁྱེར་སོ།
བྱ་བ་སྤྱོད་པ་སོགས་ཡོད་ཚད་ཡོ་རོབ་གླིང་གི་གྱོན་ཆས་དང་བསམ་པའི་འཁྱེར་སོ། བྱ་བ་སྤྱོད་པ་
རེད། མི་ལ་ལས་ཁ་ནས་ཡོ་རོབ་གླིང་ལ་རྒོལ་གཏམ་གཏོང་མོད། འོན་ཀྱང་ཕལ་ཆེར་མི་ཚང་མས་
ཡོ་རོབ་ཀྱི་ལྟ་ཚུལ་སྤྱད་དེ་ཆབ་སྲིད་དང་གསོ་རིག དམག་འཁྲུག དཔལ་འབྱོར་བཅས་ལ་བལྟ་བ་
དང༌། ཡོ་རོབ་ཀྱི་ཁྱད་ཆོས་ཀྱིས་ཕྱུག་པའི་རོལ་དབྱངས་ཉམས་སུ་མྱོང་ཞིང་ཡོ་རོབ་ནས་ཐོན་པའི་
སྐད་དང་ཡི་གེ་འབྲི་བཞིན་ཡོད། དེ་བཞིན་དུ་ད་ལྟའི་ཀྲུང་གོའི་དཔལ་འབྱོར་དབྱར་གྱི་མཚོ་མོ་
རྒྱས་པ་བཞིན་འཕེལ་རྒྱས་བྱུང་ཞིང་། སླར་ཡང་བཙན་བདག་གི་གོ་གནས་འཛིན་སྲིད་ཀྱང་། རྨང་
གཞི་ནི་སྔར་བཞིན་ཡོ་རོབ་གླིང་གི་ཐོན་སྐྱེད་དང་དངུལ་རྩའི་མ་དཔེ་ཡིན་ནོ། །
ཡོ་རོབ་གླིང་ནི་མ་གཞི་འཛམ་གླིང་གི་ཐག་རིང་མཐའ་འཁོབ་ཅིག་ཏུ་གནས་ཤིང་། གནམ་
གཤིས་གྲང་ངར་ཆེ་བས་མིའི་མཛུབ་མོ་ཡང་ཕྱིད་པར་བྱེད། དེས་ན་ཁོ་ཚོ་ཡང་སྙིང་ཇི་ལྟར་འཕེལ་
རྒྱས་སུ་སོང་ནས་འཛམ་གླིང་དབང་དུ་བསྡུས་པ་ཡིན་ནམ་ཞེ་ན། ནམ་རྒྱུན་མི་ལ་ལས་དེ་ནི་གཙོ་
བོ་ཡོ་རོབ་གླིང་གི་ཚན་རིག་པའི་བྱས་རྗེས་ཡིན་པར་བཤད། དངོས་གནས་སྤྱི་ལོ1850ལོ་ནས་བཟུང་
ཡོ་རོབ་གླིང་འཛམ་གླིང་གི་བཙན་བདག་བྱེད་ཐུབ་པའི་རྒྱུ་མཚན་ཚད་ངེས་ཅན་ཞིག་གི་སྟེང་ནས་
དམག་དོན་དང་བཟོ་ལས། ཚན་རིག་བཅས་ཀྱི་ཁྱབ་ཁོངས་ཀྱི་མཉམ་ལས་དང༌། གཞན་སྒྱུ་མ་མཁན་
གྱི་རྫུ་འཕྲུལ་དང་མཚུངས་པའི་ངོ་མཚར་གྱི་ཚན་རིག་ལག་རྩལ་བཅས་ལ་རག་ལས་པ་རེད། སྟོབས་
ལྡན་གྱི་དེང་རབས་དུས་མཇུག་གི་བཙན་རྒྱལ་ཀུན་གྱིས་ཧུར་ཐག་གིས་ཚན་རིག་ཞིབ་འཇུག་གོང་
འཕེལ་བཏང་སྟེ། ཚན་རྩལ་ཐད་ནས་གསར་གཏོད་བྱེད་ཐུབ་པའི་རེ་བ་བཅངས་ཤིང་། ཚན་རིག་
པ་མང་པོ་ཞིག་གིས་ཀྱང་དུས་ཡུན་རིང་པོ་སྤྱད་ནས་བཙན་རྒྱལ་གྱི་ཆེད་དུ་མཚོན་ཆ་དང་སྨན་
རྫས། འཕྲུལ་ཆས་སྒྲིག་ཆས་སྣ་ཚོགས་ཞིབ་འཇུག་གསར་སྤེལ་བྱས་པ་རེད། ཡོ་རོབ་གླིང་གི་དམག་
དཔུང་ཧྥེ་གླིང་ནུབ་མའི་མི་རྣམས་ཀྱི་འགོག་རྒོལ་ལ་ཕྲད་ཚེ་དུས་རྒྱུན་དུ་བཤད་ཚུལ་ཞིག་ཡོད་པ
ནི། “གང་ལྟར་ཀྱང་ང་ཚོར་མེ་མདའ་ཡོད་ལ་ཁོ་ཚོར་མེད” ཅེས་པ་དེ་རེད། འོན་ཀྱང་དམངས་
ཁྲོད་ཚན་རྩལ་གྱི་གལ་ཆེའི་རང་བཞིན་ནི་དེ་བས་སྨོས་ཅི་དགོས། ལྕགས་ཀྲིན་བཟའ་བཅའ་ཡོད་ཚེ་
དམག་དཔུང་གིས་བཀྲེས་ལྟོགས་མྱོང་མི་དགོས་ཤིང་། ལྕགས་ལམ་དང་གྲུ་གཟིངས་ཀྱིས་བདེ་བླག་
ངང་དམག་དོན་མི་སྣ་དང་དངོས་ཟོག་སྐོང་འཐེན་བྱེད་པར་སྟབས་བདེ་བཟོས་པར་མ་ཟད། དེའི་
ཁར་སྨན་རྫས་གསར་པ་སྣ་ཚོགས་ཀྱིས་དམག་མི་དང་གྲུ་པ། བཟོ་དམག་བཅས་ལ་སྨན་བཅོས་བྱེད་
ཐུབ་པ་རེད། ཡོ་རོབ་གླིང་གིས་ཨ་ཧྥེ་རི་ཁ་གླིང་ཆེན་དབང་དུ་བསྡུ་ཐུབ་པའི་རྒྱུ་མཚན་ནི། སྔོན་ཐོན་
གྱི་མཁོ་སྒྲུབ་ཟོག་འདྲེན་གྱིས་འཕྲུལ་ཆས་ཀྱི་མེ་མདའ་ལས་ཀྱང་མཐུན་རྐྱེན་ཆེན་པོ་སྤྲད་པས་རེད།
ཡིན་ནའང་སྤྱི་ལོ1850ལོའི་ཡར་སྔོན་དུ་གནས་ཚུལ་དེ་འདྲ་ཞིག་གཏན་ནས་མིན་ཏེ།
སྐབས་དེར་དམག་དོན་དང་བཟོ་ལས། ཚན་རིག་བཅས་ཀྱི་ཁྱབ་ཁོངས་ཟུང་འབྲེལ་བྱས་མ་ཐག་
ཡིན་ལ། ཚན་རིག་གསར་བརྗེའི་ཚན་རྩལ་གྱི་གྲུབ་འབྲས་ཀྱང་ད་དུང་ལེགས་འགྲུབ་བྱུང་མེད་
ཕྱིར། ཨེ་ཤ་ཡ་དང་ཨ་ཧྥེ་རི་ཁ་གླིང༌། ཡོ་རོབ་གླིང་བཅས་ཀྱི་ཚན་རྩལ་ལ་ཧེ་བག་ཆེན་པོ་བྱུང་
མེད། སྤྱི་ལོ1770ལོ་ལྟ་བུ་ལ་མཚོན་ན། གྲུ་དཔོན་ཁའོ་ཁིའི་ཚན་རྩལ་ཨོ་སི་ཁྲུ་ལི་ཡའི་གཉུག་གནས་
མི་རིགས་ལས་རིང་དུ་བརྒལ་ཡོད་མོད། འོན་ཏེ་ཀྲུང་གོ་དང་ཨོ་སི་མན་ཐུར་ཁེ་ལས་ལྷག་པ་ཞིག་
མ་རེད། དེས་ན་ཅིའི་ཕྱིར་མཐའ་མར་ཨོ་སི་ཁྲུ་ལི་ཡ་དབང་དུ་བསྡུ་མཁན་ནི་གྲུ་དཔོན་ཁའོ་ཁི་
ལས་གོང་མ་བདེ་སྐྱིད་རྒྱལ་པོའི་མཚོ་དམག་གི་དམག་དཔོན་ཝན་ཀྲེང་སེ་དང་ཐུར་
ཁེ་དམག་དཔོན་གྲགས་ཅན་ཕཱ་ཞ་མིན་པ་རེད། དེ་ལས་གལ་ཆེ་བ་ཞིག་ནི་གལ་སྲིད་ཡོ་
རོབ་པ་རྣམས་ཀྱིས་སྤྱི་ལོ1770ལོར་རྒྱ་གར་དང་ཀྲུང་གོ་ལ་འཕྲད་ཚེ། ཚན་རྩལ་གྱི་དགེ་མཚན་ཐད་
ནས་ཕ་རོལ་གནོན་ནུས་པའི་ཆ་གང་ཡང་མེད་པས། ཁོང་ཚོས་དུས་རབས་གཅིག་གི་ནང་ཚུན་
དུ་རང་ཉིད་དང་འཛམ་གླིང་གི་ས་ཁུལ་གཞན་དག་བར་དུ་ཧེ་བག་དེ་འདྲ་ཆེན་པོ་ཞིག་བྱུང་དུ་འཇུག་ནུས་པའི་རྒྱུ་མཚན་ག་རེ་ཡིན་ནམ།
དེར་བརྟེན་དམག་དོན་དང་བཟོ་ལས། ཚན་རྩལ་གསུམ་གའི་མཉམ་འདུས་ཕུང་གྲུབ་འདི་
ཅིའི་ཕྱིར་ཡོ་རོབ་གླིང་དུ་བྱས་འབྲས་ཐོན་ཏེ། རྒྱ་གར་དུ་གྲགས་འགུལ་ཅི་ཡང་མེད་པའི་རྒྱུ་མཚན་
ག་རེ་ཡིན་ནམ། ཅིའི་ཕྱིར་དབྱིན་ཇི་བྱ་འཕུར་བ་ལྟར་འཕེལ་རྒྱས་སོང་རྗེས། ཧྥ་རན་སི་དང་འཇར་
མན། ཨ་རི་སོགས་ཀྱིས་ཀྱང་མྱུར་དུ་རྗེས་བསྙེགས་མོད། འོན་ཀྱང་ཀྲུང་གོས་ཤུགས་རྒྱག་འདོད་མེད་
དོན་ཅི། དེ་བཞིན་དུ་བཟོ་ལས་ཅན་མངོན་གསལ་སྒོས་ཆབ་སྲིད་དང་དཔལ་འབྱོར་གྱི་གྲུབ་ཆར་
གྱུར་པའི་དུས་སྐབས་སུ། ཨུ་རུ་སུ་དང་དབྱི་ཐ་ལི། ཨོ་སི་ཁྲུ་ལི་ཡ་བཅས་ཀྱིས་བདེ་བླག་ངང་ཧེ་བག་
དེ་ཇེ་ཆུང་དུ་གཏོང་ཐུབ་པ་བྱུང་ཡང་། པར་སིག་དང་ཨེ་ཅིབ། ཨོ་སི་མན་ཐུར་ཁེ་བཅས་ལ་སྟོབས་
ཤུགས་གང་ཡང་མེད་པར་གྱུར་དོན་ཅི་ཡིན། ཁྱད་པར་དུ་བཟོ་ལས་ཅན་ཐེངས་དང་པོའི་སྐབས་
ཀྱི་ཚན་རྩལ་ནི་ལྟོས་བཅས་ཀྱིས་དེ་འདྲ་རྙོག་འཛིང་ལྡན་པ་ཞིག་མ་རེད། འོ་ན་ཀྲུང་གོ་དང་ཨོ་སི་
མན་ཐུར་ཁེ་ལ་མཚོན་ན་རླངས་སྒུལ་འཕྲུལ་འཁོར་ཇུས་འགོད་དང་མེ་མདའ་བཟོ་བ། ལྕགས་ལམ་
བཟོ་རྒྱུ་ནི་དངོས་གནས་དེ་འདྲ་དཀའ་མོ་ཞིག་ཡིན་ནམ།
འཛམ་གླིང་ཡོངས་ཀྱི་ཚོང་ལས་ལྕགས་ལམ་དང་པོ་སྤྱི་ལོ1830ལོར་དབྱིན་ཇིས་སྤྱོད་མགོ་
ཚུགས་པ་དང་། དེ་ནས་སྤྱི་ལོ1850ལོར་སླེབས་དུས། ནུབ་ཕྱོགས་རྒྱལ་ཁབ་ཏུ་སྤྱི་ལེ40000ལ་ཉེ་བའི་
ལྕགས་ལམ་གྱིས་བསྣོལ་མར་སྦྲེལ་ཡོད་མོད། ཨ་ཤེ་ཡ་གླིང་ཧྲིལ་པོ་དང་ཨ་ཧྥེ་རི་ཁའི་གླིང་། ལ་
ཏིང་མེ་གླིང་བཅས་ཀྱི་ལྕགས་ལམ་སྤྱིའི་རིང་ཚད་སྤྱི་ལེ4000ལས་མེད་པ་རེད། སྤྱི་ལོ1880ལོར་ནུབ་
ཕྱོགས་ཀྱི་ལྕགས་ལམ་རིང་ཚད་ལ་སྤྱི་ལེ་ཁྲི35ལས་བརྒལ་ན་ཡང་འཛམ་གླིང་གི་ས་ཆ་གཞན་དག་
ལ་ད་དུང་སྤྱི་ལེ་ཁྲི3.5ཙམ་མ་གཏོགས་མེད། (དེ་ཡང་ཕལ་ཆེ་བ་དབྱིན་ཇིས་རྒྱ་གར་དུ་བསྐྲུན་
པ་ཤ་སྟག་རེད།) ཀྲུང་གོས་ཐ་ན1876ལོར་སླེབས་དུས་ད་གཟོད་ལྕགས་ལམ་ཐོག་མ་དེ་བསྐྲུན་
པ་དང་། དེའི་སྤྱིའི་རིང་ཚད་ལ་སྤྱི་ལེ25ཡོད་ལ། དེ་ཡང་ཡོ་རོབ་པ་ཡིས་བསྐྲུན་པ་དང༌། དེའི་ཕྱི་
ལོར་ཀྲུང་གོ་སྲིད་གཞུང་གིས་གཏོར་བཤིག་བཏང་བ་རེད། དེར་བརྟེན་སྤྱི་ལོ1880ལོར་སླེབས་དུས་
ཀྱང་ཀྲུང་གོའི་བཙན་རྒྱལ་ཆེན་པོ་འདི་ལ་ལྕགས་ལམ་གཅིག་ཀྱང་མེད་དོ། །པར་སིག་གི་ལྕགས་
ལམ་ཐོག་མ་ནི་སྤྱི་ལོ1888ལོར་ད་གཟོད་ལེགས་འགྲུབ་བྱུང་ཞིང་། དབྱི་རན་གྱི་རྒྱལ་ས་ཐེ་ཧེ་རན་
ནས་ལྷོ་ཕྱོགས་ཀྱི་སྤྱི་ལེ10མཚམས་ན་ཡོད་པའི་མུའུ་སི་ལིན་གྱི་གནས་མཆོག་ཅིག་འ
འབྲེལ་ཡོད་ལ། དེ་ཡང་པེར་ཀྲེམ་སྤྱི་གཉེར་ཁང་ཞིག་གིས་བསྐྲུན་ཅིང་དེས་ཚོང་གཉེར་བྱེད་བཞིན་
ཡོད། སྤྱི་ལོ1950ལོར་པར་སིག་གི་ལྕགས་ལམ་དྲ་བའི་སྤྱིའི་རིང་ཚད་ལ་སྔར་བཞིན་སྤྱི་ལེ2500མ་
གཏོགས་མེད་ཀྱང་། རྒྱལ་ཁབ་འདིའི་མངའ་ཁོངས་ཀྱི་ས་ཁྱོན་ནི་དབྱིན་ཇི་ལས་ལྡབ7ལས་ཆེའོ། །
ཀྲུང་གོ་དང་པར་སིག་གཉིས་ལ་དོན་གྱིས་རླངས་སྒུལ་འཕྲུལ་འཁོར་བཟོ་བའི་ཚན་རྩལ
(སྐབས་དེར་འདྲ་བཟོ་དང་མངགས་ཉོ་གང་རུང་བྱས་ཆོག )མེད་པ་མ་ཡིན་པར། ཁོ་ཚོར་
མེད་པ་དེ་ནི་ནུབ་ཕྱོགས་ཀྱི་རིན་ཐང་ལྟ་ཚུལ་དང་གཏམ་རྒྱུད། ཁྲིམས་འཛིན་མ་ལག སྤྱི་ཚོགས་
ཆབ་སྲིད་ཀྱི་སྒྲིག་གཞི་བཅས་ཡིན་པ་དང༌། འདི་དག་ནུབ་ཕྱོགས་པས་དུས་རབས་དུ་མ་སྤྱད་དེ་
ད་གཟོད་རྩ་བ་ཚུགས་ཤིང་རྩེ་མོ་རྒྱས་པ་དང་། འདི་ལ་ལད་མོ་བྱེད་ན་ཡང་དུས་ཡུན་ཐུང་ངུའི་
ནང་དུ་ནང་འགྱུར་བྱེད་མི་ནུས། ཧྥ་རན་སི་དང་ཨ་རི་བཅས་འཕྲལ་དུ་དབྱིན་ཇིའི་རྗེས་སྙེག་ཐུབ་
པའི་རྒྱུ་མཚན་གཙོ་བོ་ནི། ཁོ་ཚོས་མ་གཞི་ནས་དབྱིན་ཇི་དང་མཉམ་དུ་གལ་ཆེ་བའི་གཏམ་རྒྱུད་
དང་སྤྱི་ཚོགས་སྒྲིག་གཞི་མཉམ་སྤྱོད་བྱེད་ཀྱིན་ཡོད་པས་ཡིན་ལ། ཀྲུང་གོ་དང་པར་སིག་གཉིས་
ཀྱིས་ནམ་ཡང་དེ་དག་གི་རྗེས་མི་ཟིན་པའི་རྒྱུ་མཚན་ནི། སྤྱི་ཚོགས་ཧྲིལ་པོའི་བསམ་ཚུལ་དང་རྩ་འཛུགས་ཐ་དད་པས་སོ། །
བསམ་ཚུལ་འདི་ལྟ་བུ་ལྡན་ཚེ། ལྟ་ཚུལ་གསར་པ་སྤྱད་དེ་སྤྱི་ལོ1500ལོ་ནས1850ལོའི་བར་
ལ་བལྟས་ཆོག དུས་སྐབས་འདིའི་ནང་དུ་ཡོ་རོབ་གླིང་ལ་ཚན་རྩལ་དང་ཆབ་སྲིད། དམག་དོན།
དཔལ་འབྱོར་བཅས་ཀྱི་ཐད་ནས་ཨེ་ཤ་ཡའི་ཁ་གཏད་གཅོག་ནུས་པའི་སྟོབས་ཤུགས་ཁྱད་པར་
བ་གང་ཡང་མེད་མོད། འོན་ཀྱང་ལོ་ཟླ་མང་པོར་རྩིས་མཐོང་བྱས་ནས་བསགས་པའི་ཐུན་མིན་
གྱི་མི་མངོན་པའི་སྟོབས་ཤུགས་ཆེན་པོ་སྤྱི་ལོ1850ལོའི་ཡས་མས་སུ་ད་གཟོད་ཐོལ་གྱིས་འབར།
ཡོ་རོབ་གླིང་དང་ཀྲུང་གོ མུའུ་སི་ལིན་གྱི་འཇིག་རྟེན་བཅས་ལ་སྤྱི་ལོ1750ལོར་ཁྱད་པར་ཅི་
ཡང་མེད་ཀྱང་། དོན་གྱིས་དེ་ནི་རྣམ་པ་ལྟར་སྣང་ཙམ་རེད། འདི་ཡང་ཨར་ལས་ཚོང་པ་གཉིས་
ཀྱིས་དུས་གཅིག་ལ་ཁང་བརྩེགས་བསྐྲུན་པ་དང་མཚུངས་ཤིང་། གཅིག་གིས་ཤིང་འདམ་དང་
གྱོ་མོ་སྤྱད་པ་དང་། གཅིག་གིས་ལྕགས་རྩིབས་དང་ཨར་འདམ་སྤྱད་དེ་བསྐྲུན། ཆེས་ཐོག་མར་
ལས་ཡུལ་གཉིས་ཀྱི་མགྱོགས་ཚད་དང་ཁང་བརྩེགས་ཀྱི་མཐོ་ཚད་སོགས་ཆ་གང་ནས་ཀྱང་ཁྱད་
ཆེན་པོ་མེད་པས། བལྟས་ཚོད་ཀྱིས་ལས་སྟངས་འདི་གཉིས་ཀར་ལུགས་མཐུན་མིན་པའི་ཆ་ཅི་
ཡང་མེད། འོན་ཀྱང་ཚད་ཐིག་ཅིག་ལས་བརྒལ་ཚེ་ཤིང་དང་འདམ་བག་གིས་བསྐྲུན་པའི་ཁང་
བརྩེགས་མཐོན་པོ་དེ་ད་གཟོད་འདེགས་པའི་ནུས་པ་བྲལ་ཏེ་འགྱེལ་འགྲོ་ལ་ལྕགས་རྩིབས་དང་
ཨར་འདམ་ལས་གྲུབ་པའི་ཁང་བརྩེགས་དེ་ནི་སྔར་བཞིན་གཡོ་བ་མེད་པར་མིག་གིས་མི་མཐོང་བའི་མཚམས་སུ་བརྐྱང་ཆོག
དེས་ན་ཡོ་རོབ་གླིང་གིས་ཡང་སྙིང་དེང་རབས་ཀྱི་སྔ་མོའི་དུས་སུ་མི་མངོན་པའི་ནུས་ཤུགས་
གང་ཞིག་གསོ་སྐྱོང་བྱས་ཏེ། དེང་རབས་ཀྱི་དུས་མཇུག་ཏུ་འཛམ་གླིང་ཡོངས་དབང་དུ་བསྡུས་པ་
རེད་ཅེ་ན། གནད་དོན་འདིར་ཕན་ཚུན་ལ་གཞོགས་འདེགས་བྱེད་པའི་ལན་གཉིས་ཡོད་དེ། ཚན་
རིག་དང་མ་རྩ་རིང་ལུགས་སོ། །ཆེས་ཐོག་མར་ཚན་རིག་དང་མ་རྩ་རིང་ལུགས་ཀྱི་བསམ་གཞིགས་
བྱེད་སྟངས་ལ་ད་དུང་དགེ་མཚན་མངོན་གསལ་ཞིག་མེད་མོད། འོན་ཀྱང་ཡོ་རོབ་པས་འདི་
གཉིས་ལ་གཞིགས་ནས་བསམ་གཞིགས་བྱེད་པའི་གོམས་གཤིས་ཆགས། དེའི་ཕྱིར་ཚན་རྩལ་ཡོངས་
སུ་འཕེལ་རྒྱས་བྱུང་རྗེས་འཛད་མཐའ་མེད་པའི་གཏེར་ཁ་ཆེན་པོ་ཞིག་དང་འདྲ་ཞིང་། ཡོ་རོབ་
པས་གཏེར་ཁ་སྔོག་འདོན་བྱེད་པའི་ནུས་པ་དེའང་གཞན་ཀུན་ལས་ཁྱད་དུ་འཕགས་པ་ཞིག་རེད།
དེར་བརྟེན་དུས་རབས21པའི “ཡོ་རོབ་གླིང་རྗེས་མའི” འཇིག་རྟེན་གྱི་ཚན་རྩལ་དང་མ་རྩ་རིང་
ལུགས་ནི་ཡོ་རོབ་བཙན་རྒྱལ་རིང་ལུགས་ཀྱི་ཤུལ་དངོས་གཙོ་ཆེ་ཤོས་ཤིག་ཏུ་གྱུར་པ་བློས་དཔག་
ནུས་སོ། །ད་ནི་ཡོ་རོབ་གླིང་དང་ཡོ་རོབ་ཀྱི་མི་རྣམས་འཛམ་གླིང་གི་དབང་བསྒྱུར་བ་མིན་ཡང་
ཚན་རིག་དང་མ་རྩ་རིང་ལུགས་ད་དུང་མུ་མཐུད་དུ་འཕེལ་རྒྱས་འབྱུང་བཞིན་མཆིས། དེས་ན་མ་
རྩ་རིང་ལུགས་ཀྱི་རྒྱལ་ཁའི་སྐོར་ང་ཚོས་ས་བཅད་རྗེས་མར་གྲོས་བསྡུར་བྱས་ཆོག ས་བཅད་འདིའི་
ནང་དུ་སྔར་བཞིན་ཡོ་རོབ་བཙན་རྒྱལ་རིང་ལུགས་དང་དེང་རབས་ཚན་རིག་བར་གྱི་འཆར་ཡན་བརྩེ་དུང་གི་གཏམ་རྒྱུད་མུ་མཐུད་དུ་གླེང་བར་བྱའོ། །
དབང་དུ་བསྡུས་པའི་སེམས་ཁམས།
དེང་རབས་ཚན་རིག་ནི་ཡོ་རོབ་གླིང་གི་བཙན་རྒྱལ་ཁག་ཏུ་དབྱར་མཚོ་རྒྱས་པ་ལྟར་འཕེལ་
རྒྱས་འགྲོ་བཞིན་ཡོད་པར་མ་ཟད། འཕེལ་རྒྱས་འགྲོ་ཐུབ་པའི་རྒྱུ་རྐྱེན་ཡང་ཡོ་རོབ་བཙན་རྒྱལ་ཡོད་
པས་རེད། རིག་ཚན་འདིས་ཆེས་ཐོག་མར་གྷི་རིག་དང་ཀྲུང་གོ རྒྱ་གར། དབྱི་སི་ལན་སོགས་ཀྱི་གནའ་
བོའི་ཚན་རིག་གི་སྲོལ་རྒྱུན་མ་ལག་རྒྱུན་འཛིན་བྱས་པ་མངོན་གསལ་ཡིན་པ་དང༌། དེ་ནས་དེང་
རབས་ཀྱི་སྔ་དུས་སུ་སི་ཕེན་དང་ཕོར་ཐིའུ་ཀལ། དབྱིན་ཇི། ཧྥ་རན་སི། ཨུ་རུ་སུ། ཧོ་ལན་རྒྱལ་ཁབ་
བཅས་ཀྱིས་རྒྱ་བསྐྱེད་དང་བསྟུན་ཏེ། ད་གཟོད་རང་ཉིད་ཀྱི་ཐུན་མོང་མ་ཡིན་པའི་ངོ་བོ་གྲུབ་མགོ་
བརྩམས། དེང་རབས་ཀྱི་སྔ་མོའི་དུས་སུ་ཀྲུང་གོ་དང་རྒྱ་གར། མུའུ་སི་ལིན། ཨ་རིའི་གཉུག་གནས་
མི་རིགས། པོ་ལི་ནེ་ཞི་ཡའི་མི་བཅས་ཀྱིས་ད་དུང་ཚན་རིག་གསར་བརྗེའི་ཐད་ལ་བྱས་རྗེས་མང་པོ་
བཞག་ཡོད་དེ། དཔེར་ན། མུའུ་སི་ལིན་གྱི་དཔལ་འབྱོར་རིག་པ་བའི་ལྟ་བས་ཡ་ཏང་སི་སྨི་སི་དང་
མར་ཁེ་སི་ལ་ཤན་ཤུགས་ཐེབས་པ་དང༌། ཨ་རིའི་གཉུག་གནས་མི་རིགས་ཀྱི་འཛམ་གླིང་ན་ཐུན་མོང་
མ་ཡིན་པའི་གསོ་བཅོས་བྱེད་ཐབས་དེ་ཡང་ཕྱིས་སུ་དབྱིན་ཇིའི་སྨན་བཅོས་ཞིབ་འཇུག་ཁྲོད་དུ་ཚུད།
པོ་ལི་ནེ་ཞི་ཡའི་མི་ཡིས་མཁོ་འདོན་བྱས་པའི་གཞི་གྲངས་དེས་རྦད་དེ་ནུབ་ཕྱོགས་ཀྱི་མིའི་རིགས་
རིག་པར་བསྒྱུར་བཅོས་བཏང་། ཡིན་ནའང་དུས་རབས20པའི་དུས་དཀྱིལ་ཡར་སྔོན་དུ། ཚན་རིག་གི་
གསར་རྙེད་གྲངས་མེད་པ་འདི་དག་འཚོལ་སྡུད་དང་ལེགས་སྒྲིག་བྱེད་པའི་བརྒྱུད་རིམ་འདིའི་ཁྲོད་
ནས་ཚན་རིག་གི་རིག་ཚན་གསར་གཏོད་བྱེད་མཁན་ཁོ་ན་ནི། ཡོ་རོབ་བཙན་རྒྱལ་གྱི་དབང་བསྒྱུར་
བ་གྲགས་ཆེན་དང་ཤེས་ཡོན་པ་ཆེན་པོ་རྣམས་ཡིན་ནོ། །རྒྱང་རིང་ཤར་ཕྱོགས་དང་དབྱི་སི་ལན་
གྱི་འཇིག་རྟེན་དུའང་རིག་པ་རྒོད་ཅིང་མོས་པ་འདི་འདྲ་ལྡན་པའི་མི་ཡོད་ཀྱང་། སྤྱི་ལོ1500ནས་སྤྱི་
ལོ1950ལ་ཐུག་པའི་བར་དུ། ས་ཁུལ་འདི་དག་ཏུ་ཉིའུ་ཏུན་གྱི་དངོས་ལུགས་རིག་པ་དང་ཏར་ཝུན་གྱི་
སྐྱེ་དངོས་རིག་པའི་ཟླ་ལ་འགྲན་ནུས་པའི་ཞིབ་འཇུག་ཅིག་གདོད་ནས་བཏོན་མྱོང་མེད་དོ། །
འདི་ནི་ཡོ་རོབ་པ་རྣམས་ལ་ཐུན་མོང་མ་ཡིན་པའི་ཚན་རིག་གི་གཞི་རྒྱུ་ཁྱད་པར་ཅན་ཞིག་
ཡོད་ཅེས་པ་དང་ཡང་ན་དངོས་ལུགས་རིག་པ་དང་སྐྱེ་དངོས་རིག་པའི་ཞིབ་འཇུག་ནི་ནམ་ཡང་
ཡོ་རོབ་གླིང་ལ་དབང་བ་ཡིན་ཞེས་པ་མ་ཡིན་པར། དེ་ཡང་དབྱི་སི་ལན་ཆོས་ལུགས་མ་གཞི་ཨ་
རབ་པའི་ཆེད་ཁེ་ཡིན་པ་དང་མཚུངས། འོན་ཀྱང་ཕྱིས་སུ་རྒྱུན་འཛིན་པ་ནི་ཐུར་ཁེ་དང་པར་སིག་
པ་དག་ཏུ་གྱུར། དེང་དུས་ཚན་རིག་མ་གཞི་ཡོ་རོབ་གླིང་ལ་གཏོགས་ཀྱང་ད་ལྟ་མི་རིགས་མང་པོའི་ཁྱབ་ཁོངས་སུ་གྱུར་ཡོད།
དེས་ན་དེང་རབས་ཚན་རིག་དང་ཡོ་རོབ་བཙན་རྒྱལ་གྱི་ལོ་རྒྱུས་ཀྱི་འབྲེལ་བ་ཡང་སྙིང་ག་
འདྲ་བརྒྱུད་ནས་བྱུང་བ་ཡིན་ནམ་ཞེ་ན། དུས་རབས19པ་དང20པའི་སྐབས་སུ་ཚན་རྩལ་ལ་ངོ་
མཚར་བའི་གྲུབ་འབྲས་ཐོབ་ཡོད་ཀྱང་། དེང་རབས་ཀྱི་སྔ་མོའི་དུས་སུ་ད་དུང་མངོན་གསལ་དོད་
པོ་བྱུང་ནུས་མེད། འདིའི་སྐབས་ཀྱི་གནད་འགག་གི་རྒྱུ་རྐྱེན་ནི། རྩི་ཤིང་འཚོལ་བའི་རྩི་ཤིང་རིག་པ་
བ་དང་ཡང་ན་མི་སེར་སྤེལ་ཡུལ་འཚོལ་འདོད་པའི་མཚོ་དམག་གི་དམག་དཔོན་གང་ཡིན་རུང་
ཀུན་ལ་ཐུན་མོང་གི་བསམ་ཚུལ་ཞིག་ཡོད་དེ། ཁོ་ཚོ་ཐུན་མོང་གི་གཞི་འཛིན་ས་ནི་མི་ཤེས་པ་ཁས་
ལེན་པ་དེ་ཡིན་ཕྱིར། ཀུན་གྱིས “ངས་ས་དེར་ཅི་ཡོད་མི་ཤེས” ཞེས་སྨྲས་ཡོང་། དེར་བརྟེན་ཁོ་
ཚོས་ཕྱི་རུ་འགྲོ་བ་དང་བྱ་དངོས་གསར་པ་འཚོལ་རྒྱུ་ནི་ཤིན་ཏུ་མཁོ་གལ་ཆེ་བར་འདོད་ཅིང༌། ཁོ་
ཚོ་ཀུན་གྱིས་འདི་ལྟར་ཐོབ་པའི་ཤེས་བྱ་གསར་པས་རང་ཉིད་འཛམ་གླིང་གི་བདག་པོར་འགྱུར་ཐུབ་སྙམ་གྱིན་ཡོད།
ཡོ་རོབ་བཙན་རྒྱལ་རིང་ལུགས་ནི་འདས་པའི་བཙན་རྒྱལ་ཀུན་དང་གཏན་ནས་མི་མཚུངས་
ཏེ། འདས་པའི་བཙན་རྒྱལ་རིང་ལུགས་པས་རང་ཉིད་ཀྱིས་འཛམ་གླིང་ཧྲིལ་པོ་ཤེས་རྟོགས་བྱུང་
ཟིན་པ་དང་། “འཛམ་གླིང་ཧྲིལ་པོ་དབང་དུ་བསྡུ” དོན་ནི་རང་ཉིད་ཀྱིས་འཛམ་གླིང་ལ་བཟུང་
བའི་ལྟ་ཚུལ་བེད་སྤྱོད་དང་དྲིལ་བསྒྲགས་བྱ་ཆེད་ཁོ་ན་ཡིན་པར་འདོད། ཨ་རབ་པ་རྣམས་ལ་དཔེ་
བཞག་ན། ཁོ་ཚོས་ཨེ་ཅིབ་དང་སི་ཕེན། རྒྱ་གར་བཅས་ལ་བཙན་འཛུལ་བྱེད་དོན་ནི་རང་ཉིད་ཀྱི་
ཤེས་རྟོགས་མེད་པའི་དོན་དག་ཅིག་འཚོལ་ཆེད་མིན་པ་བཞིན། གནའ་བོའི་རོམ་གྱི་མི་དང་སོག་
པོ། ཨ་ཚི་ཐེ་ཁོའི་མི་རྣམས་ཀྱིས་ཕྱོགས་བཞི་མཚམས་བརྒྱད་ལ་བཙན་འཛུལ་བྱེད་དོན་ཡང་དབང་
དང་རྒྱུ་ནོར་གྱི་ཆེད་དུ་ཡིན་པ་ལས་ཤེས་བྱ་གསར་པ་འཚོལ་ཆེད་མིན། དེ་དང་བསྡུར་ན་ཡོ་རོབ་
བཙན་རྒྱལ་རིང་ལུགས་རྣམས་རྒྱང་རིང་ལ་བསྐྱོད་དོན་ནི་ས་ཆའི་ཆེད་དུ་ཡིན་ལ། ཤེས་བྱ་གསར་པའི་ཆེད་དུའང་ཡིན་ནོ། །
གྲུ་དཔོན་ཁའོ་ཁི་ནི་ཐོག་མར་འདི་ལྟར་འདོད་མཁན་གྱི་མྱུལ་དཔྱད་པའང་མིན་ཏེ། དུས་
རབས15ནས16པའི་ཕོར་ཐིའུ་ཀལ་དང་སི་ཕན་གྱི་མཚོ་འགྲུལ་པ་ཚོས་འདི་ལྟ་བུའི་འདུན་པ་
བཅངས་ཡོད། ཕོར་ཐིའུ་ཀལ་གྱི་མཚོ་འགྲུལ་མཁས་པ་རྒྱལ་སྲས་ཧིན་རེས་དང་
ཏ་ཅ་མ་ཡིས་ཕྱོགས་གཅིག་ནས་ཨ་ཧྥེ་རི་ཁའི་མཚོ་ངོགས་འཚོལ་ཞིབ་བགྱིས་ཤིང༌། ཕྱོགས་གཅིག་
ནས་གླིང་ཕྲན་དང་གྲུ་ཁ་སོ་སོའི་དབང་ཆ་འཕྲོག ཀོ་ལུན་པུའུ་ཡིས་མེ་གླིང “གསར་དུ་རྙེད” རྗེས།
འཕྲལ་དུ་ས་ཁུལ་འདི་དག་སི་ཕེན་གྱི་གོང་མར་དབང་བ་ཡིན་ཞེས་ཁྱབ་བསྒྲགས་བྱས། མའེ་ཀྲེ་
ལུན་གྱིས་འཛམ་གླིང་བསྐོར་བའི་གྲུ་ལམ་རྙེད་པར་མ་ཟད། དུས་མཚུངས་སུ་སི་ཕེན་གྱིས་ཧྥི་ལི་
ཕིན་དབང་དུ་བསྡུ་བའི་རྨང་གཞི་ཡང་བཏིང་བ་རེད།
དུས་ཀྱི་འགྲོས་ཕར་འདས་པ་དང་བསྟུན་ནས་ཤེས་བྱའི་འཚོལ་སྙེག་དང་མངའ་ཁོངས་ཀྱི་
འཚོལ་སྙེགས་དེ་བས་ཀྱང་འབྲེལ་བ་དམ་ཟབ་ཏུ་གྱུར། དུས་རབས18དང19པར། ཧ་ལམ་ཡོ་རོབ་
ནས་ལམ་ལ་ཆས་པའི་དམག་དོན་རྒྱང་བསྐྱོད་རུ་ཁག་ཚང་མ་ཚན་རིག་པ་དང་མཉམ་དུ་འགྲོ་
བཞིན་ཡོད་པ་དང་། ཚན་རིག་པ་ཚོའི་དམིགས་ཡུལ་ནི་དམག་འཁྲུག་རྒྱག་རྒྱུ་མ་ཡིན་པར་ཚན་
རིག་ཞིབ་འཇུག་བྱ་རྒྱུ་དེ་རེད། དཔེར་ན། ན་ཕོ་ལུན་གྱིས་སྤྱི་ལོ1798ལོར་ཨེ་ཅིབ་ལ་དཔུང་འཇུག་
བྱེད་དུས་མཁས་པ165ཁྲིད་ཡོད་ལ། མཁས་པ་འདི་དག་གི་གྲུབ་འབྲས་རླབས་ཆེན་ནི་ཨེ་ཅིབ་རིག་
པ་ཞེས་པའི་རིག་ཚན་གསར་པ་ཞིག་བཙུགས། དུས་མཚུངས་སུ་ཆོས་ལུགས་དང་སྐད་བརྡ་རིག་པ།
རྩི་ཤིང་རིག་པ་བཅས་ཀྱི་ཐད་ལའང་གཞན་དྲིང་མི་འཇོག་པའི་བྱས་རྗེས་ཆེན་པོ་བཞག་ཡོད།
སྤྱི་ལོ1831ལོར་དབྱིན་ཇི་གོང་མའི་མཚོ་དམག་གིས “ཤ་ཁྱི་རྟགས”ཅན་
གྱི་དམག་གྲུ་མངགས་ནས་མེ་གླིང་ལྷོ་མ་དང་མར་ཝེ་ན་སི་གླིང་ཚོམས། ཅ་ལ་པ་ཀི་གླིང་ཚོམས་
བཅས་ཀྱི་མཚོ་ངོགས་ཀྱི་ས་ཁྲ་འབྲི་རུ་བཏང༌། ཤེས་བྱ་དེ་དག་ཡོད་ཚེ་མཚོ་དམག་གིས་དམག་
འཁྲུག་རྒྱག་སྐབས་གོ་སྐབས་སྔོན་འཛིན་བྱེད་ཐུབ། ཤ་ཁྱི་རྟགས་ཀྱི་དམག་གྲུའི་གྲུ་དཔོན་ཡང་
ལས་ཞོར་ཚན་རིག་པ་ཞིག་ཡིན་པས། ཁོང་གིས་ཞོར་ལ་ས་གཤིས་ཐད་ཀྱི་ཚན་རིག་པ་ཞིག་ཁྲིད་
དེ་ལམ་བར་ནས་འཕྲད་སྲིད་པའི་ས་གཤིས་ཆགས་རིམ་ལ་ཞིབ་འཇུག་བྱ་བསམ་མོད། ཡིན་ན་
ཡང་ཆེད་ལས་ཀྱི་ས་གཤིས་རིག་པ་བ་གང་མང་ཞིག་གིས་ཁོང་གི་གདན་འདྲེན་དང་ལེན་མ་བྱས་
སྟབས། མཐར་ལོ་ན22ལ་སོན་པའི་ཁམས་ཟམ་མཐོ་སློབ་ཀྱི་མཐར་ཕྱིན་སློབ་མ་ཞིག་གིས་ཁོང་གི་
གདན་འདྲེན་དང་ལེན་བྱས། སློབ་མ་དེ་ནི་ཏར་ཝུན་ལགས་རེད། ཏར་ཝུན་སྔོན་ཆད་ཏོག་ཙམ་
མིན་ན་དབྱིན་ཇིའི་ཡེ་ཤུའི་ཆོས་ལུགས་མཐུན་ཚོགས་ཀྱི་ཆོས་དཔོན་དུ་གྱུར། ཡིན་ནའང་ཁོང་
ཉིད་དམ་པའི་གསུང་རབ་ལས་ས་གཤིས་རིག་པ་དང་རང་བྱུང་ཚན་རིག་ལ་སྤྲོ་བ་ཡོད་པས། ཁོས་
གོ་སྐབས་འདི་དམ་འཛིན་བྱས་ཏེ། ཕྱི་རབས་པ་ཀུན་གྱི་ཁ་ན་རླུང་ལྟར་གྲགས་པའི་ལོ་རྒྱུས་འདི་
བསྐྲུན་པ་རེད། མཚོ་ཐོག་འགྲུལ་བཞུད་འདིའི་ཁྲོད་དུ་གྲུ་དཔོན་གྱིས་དམག་སྤྱོད་ས་ཁྲ་བྲིས་ཤིང༌།
ཏར་ཝུན་གྱིས་འཚོལ་སྡུད་བྱས་པའི་དངོས་དཔང་གི་དཔྱད་གཞིའི་ཡིག་རིགས་དང་བསམ་ཚུལ་
སྣ་ཚོགས་གུང་བསྒྲིགས་ཏེ། མཐར་ཁོང་གི་འཕེལ་འགྱུར་སྨྲ་བའི་གཞུང་འདི་བརྩམས་པ་རེད།
སྤྱི་ལོ1969ལོའི་ཟླ7པའི་ཚེས20ཉིན་ལ། ནེ་ཨེར་ཨ་མོ་སི་ཐི་ལིང་
དང་པོ་ཙི་ཨའེ་རྡི་རོན་གཉིས་ཟླ་བའི་གོ་ལའི་སྟེང་དུ་སླེབས། ཟླ་བའི་སྟེང་མ་
སླེབས་པའི་ཟླ་འགའི་ཡར་སྔོན་དུ། ཨ་པོ་ལོ་ཨང11པའི་མཁའ་བསྐྱོད་པ་ཚོས་ཨ་རིའི་ནུབ་རྒྱུད་དུ་
ཟླ་བའི་གོ་ལ་དང་མཚུངས་པའི་བྱེ་ཐང་དུ་སྦྱོང་བརྡར་བྱས་ཤིང་། ས་དེར་ཨ་རིའི་གཉུག་གནས་
མི་རིགས་ཀྱི་ཚོ་པ་འགའ་ཡང་འཚོ་སྡོད་བྱས་ཡོད། ཕྱིས་སུ་གཏམ་རྒྱུད་འདི་འདྲ་ཞིག་མཆིས་ཏེ་ལ
ལས་རྟོག་བཟོ་བྱས་པ་རེད་ཀྱང་ཟེར། གཏམ་རྒྱུད་དེ་ལས་ཐེངས་ཤིག་ལ་མཁའ་བསྐྱོད་པ་དང་ས་
གནས་ཀྱི་མི་རྣམས་ཐུག་པའི་སྣང་ཚུལ་ཞིག་བཀོད་ཡོད།
ཉིན་ཞིག་མཁའ་བསྐྱོད་པ་རྣམས་ཀྱིས་སྦྱོང་བརྡར་བྱེད་པའི་སྐབས་སུ། ལོ་ན་མཐོ་
བའི་ཨ་རིའི་གཉུག་གནས་མི་རིགས་ཀྱི་རྒན་པོ་ཞིག་དེར་འབྱོར། རྒན་པོ་དེས་ཁྱོད་ཚོས་
ཅི་ཞིག་བྱེད་བཞིན་ཡོད་ཅེས་དྲིས། མཁའ་བསྐྱོད་པས་ཁོ་ཚོ་ནི་ཞིབ་འཇུག་ཉམས་ཞིབ་
རུ་ཁག་ཅིག་ཡིན་ཞིང་མི་འགྱངས་པར་ཟླ་བའི་སྟེང་དུ་འཕུར་བསྐྱོད་བྱ་རྒྱུ་ཡིན་ཞེས་
བཤད། སྐད་ཆ་དེ་ཐོས་མ་ཐག་རྒན་པོ་དེས་ཧད་ནས་ཅུང་ཙམ་བསྡད་རྗེས། ཁོ་ཚོར་རོགས་རམ་ཞིག་བྱ་ཨེ་ཐུབ་ཟེར།
ཁོ་ཚོས “རོགས་རམ་ཅི་ཞིག་བྱ་དགོས” ཞེས་དྲིས།
“འདི་འདྲ་རེད་ང་ཚོའི་རུས་རྒྱུད་ཀྱིས་འཕགས་པའི་ལྷ་དེ་ཟླ་བའི་སྟེང་དུ་ཡོད་
པར་ཡིད་ཆེས་བྱེད་བཞིན་ཡོད་པས། ཁྱོད་ཚོས་ང་ཚོའི་ཚོ་པའི་བསྐུར་བའི་སྐད་ཅིག་
འཁྱེར་ཐུབ་བམ” ཞེས་དྲིས།
མཁའ་བསྐྱོད་པས “སྐད་ཅི་ཞིག་བསྐུར་དགོས” ཞེས་དྲིས།
དེ་ནས་རྒན་པོ་དེས་ཁོ་ཚོའི་ཡུལ་སྐད་ཀྱི་ལམ་ནས་སྐད་ཆ་ཚིག་འགའ་བཤད་རྗེས།
མཁའ་བསྐྱོད་པའི་བློར་ངེས་པའི་བར་དུ་ཡང་དང་བསྐྱར་དུ་སྐད་ཆ་དེ་འདོན་དུ་བཅུག
མཁའ་བསྐྱོད་པས “སྐད་ཆ་འདིའི་ནང་དོན་ཅི་ཞིག་རེད” ཅེས་དྲིས་པ་ན།
“ཨོ། འདི་ནི་ང་ཚོའི་ཚོ་པ་དང་ཟླ་བའི་སྟེང་གི་འཕགས་པའི་ལྷའི་བར་གྱི་གསང་བ་རེད་བཤད་མི་རུང” ཟེར།
དེ་ནས་མཁའ་བསྐྱོད་པ་དག་སྡོད་གནས་སུ་ཕྱིར་ལོག་རྗེས་དཀའ་ཚེགས་མང་པོ་
ཞིག་བརྒྱབ་རྗེས་ད་གཟོད་ས་གནས་དེ་གའི་སྐད་ཆ་གོ་བའི་མི་ཞིག་རྙེད་དེ། རྒན་པོ་
དེའི་སྐད་ཆའི་ནང་དོན་ལོ་ཙཱ་བྱས་པ་རེད། ཁོ་ཚོས་བློ་ན་ཡོད་པའི་རྒན་པོའི་སྐད་ཆ་དེ་
དག་ཕར་བཤད་མ་ཐག་ལོ་ཙཱ་བ་དེ་རྒྱུ་མ་ཆད་ལ་ཁད་དུ་དགོད་དགོས་བྱུང་། དེ་ནས་
ལོ་ཙཱ་བ་ལྷོད་ལ་བབས་རྗེས། མཁའ་བསྐྱོད་པས་ཁོ་ལ་སྐད་ཆ་འདིའི་ནང་དོན་ཡང་
སྙིང་ཅི་ཞིག་རེད་ཅེས་དྲིས། ལོ་ཙཱ་བས་ཁྱོད་ཚོས་དཀའ་བ་སྤྱད་དེ་བློར་བཟུང་པའི་
སྐད་ཆ་འདིའི་ནང་དོན་ནི “མི་འདི་དག་གིས་ཁྱོད་ལ་སྐད་ཆ་ཅི་ཞིག་བཤད་རུང༌།
ཁོ་ཚོར་ཡིད་ཆེས་གཏན་ནས་བྱེད་མི་རུང་། ཁོ་ཚོ་ཁྱོད་ཀྱི་ས་ཆ་འཕྲོག་ཏུ་ཡོང་བ་རེད” ཅེས་བཤད་འདུག་ཟེར་ནས་གད་མོ་ཤོར།
ས་ཁྲའི་ཐོག་གི་སྟོང་ཆ།
དེང་དུས་འདི་ལྟ་བུའི “འཚོལ་ཞིབ་དང་དབང་བསྡུ” ཡི་བསམ་ཚུལ་འཛམ་གླིང་གི་ས་ཁྲའི་
འགྱུར་ལྡོག་ཐད་ནས་བལྟས་པ་ཙམ་གྱིས་རྟོགས་ཐུབ་ཅིང་། སྔ་མོའི་དུས་ནས་རིག་གནས་མང་པོ་
ཞིག་ལ་རང་ཉིད་ཀྱི་འཛམ་གླིང་ས་ཁྲ་ཡོད། ཡིན་ནའང་སྐབས་དེར་སུ་ཞིག་གིས་ཀྱང་འཛམ་གླིང་
ཡོངས་ཅི་འདྲ་ཞིག་ཡིན་པ་ཤེས་མེད། ཨེ་ཤ་ཡ་དང་ཨ་ཧྥེ་རི་ཁ་གླིང་གི་མི་རྣམས་ཀྱིས་མེ་གླིང་ལ་
ཆ་རྒྱུས་ཅི་ཡང་མེད་ལ། མེ་གླིང་གི་རིག་གནས་ཀྱིས་ཀྱང་ཡ་གླིང་དང་ཨ་ཧྥེ་རི་ཁ་གླིང་གི་སྐམ་ས་
ཆེན་པོའི་གནས་ཚུལ་གང་ཡང་རྟོགས་མེད་པ་སྨོས་ཅི་དགོས། འོན་ཀྱང་རྒྱུས་མངའ་མེད་པའི་ས་
ཁུལ་དག་ལ་ཕྲད་ཚེ་ས་ཁྲ་སྟོང་བར་བསྐྱུར་པ་མིན་པར། རང་བློར་ཤར་ཚོད་ཀྱིས་དངོས་པོ་ཡ་
མཚན་ཅན་དང་ཡུལ་ལྗོངས་ངོ་མཚར་ཅན་འབྲི་བར་བྱེད། ས་ཁྲ་འདི་དག་གི་སྟེང་དུ་སྟོང་བར་
ལུས་པའི་ཆ་ཞིག་མེད་པས། མི་རྣམས་ཀྱི་བློ་ངོར་འཛམ་གླིང་ཁྱོན་ཀུན་རང་ལ་རྒྱུས་ཡོད་པའི་སྣང་
བ་ཞིག་འགོག་མེད་དུ་སྟེར།
དུས་རབས15པ་དང16པར། ཡོ་རོབ་པའི་འཛམ་གླིང་ས་ཁྲའི་སྟེང་དུ་སྟོང་ཆ་ཆེན་པོ་བྱུང་
མགོ་བརྩམས། འདིའི་ཐད་ནས་ཚན་རིག་ལ་བཅངས་པའི་བསམ་པ་དང་དེ་མིན་ཡོ་རོབ་བཙན་
རྒྱལ་རིང་ལུགས་ཀྱི་ཀུན་སློང་མཐོང་ཐུབ། ས་ཁྲའི་སྟེང་གི་སྟོང་ཆ་དེ་ནི་སེམས་ཁམས་དང་
བློའི་སྟེང་གི་ཐོད་བརྒལ་ཆེན་པོ་ཞིག་ཡིན་ཞེས་བཤད་ཆོག ཡོ་རོབ་པ་རྣམས་ཀྱིས་རང་ཉིད་ཀྱིས་
འཇིག་རྟེན་ཕལ་ཆེ་བར་ད་དུང་ཤེས་རྟོགས་ཅི་ཡང་མེད་པར་ཁས་ལེན་པར་འདོད་པ་གསལ་པོར་མཚོན་ཡོད།
སྤྱི་ལོ1492ལོར་ཀོ་ལུན་པུའུ་ཡིས་སི་ཕེན་ནས་ནུབ་ཕྱོགས་སུ་མཚོ་ཐོག་འགྲུལ་བཞུད་
མགོ་བརྩམས་ཏེ། ཨེ་ཤ་ཡ་ཤར་རྒྱུད་ལ་འགྲོ་སའི་མཚོ་ལམ་གསར་པ་ཞིག་རྙེད་ཐུབ་པའི་རེ་བ་
བཅངས། སྐབས་དེར་ཀོ་ལུན་པུའུ་ཡིས་སྔར་བཞིན་འཛམ་གླིང་གི་ས་ཁྲ་རྙིང་པར་ཡིད་ཆེས་
ཤིང༌། དེའི་སྟེང་དུ་འཛམ་གླིང་ཧྲིལ་པོ་ཆད་ལུས་མེད་པར་འཛོམས་ཡོད་སྙམ་པ་རེད། ཀོ་ལུན་
པུའུ་ཡིས་ས་ཁྲ་རྙིང་པ་ལས་ཚོད་རྩིས་བྱས་ན་ཉི་ཧོང་ནི་ཧ་ལམ་སི་ཕེན་ནུབ་ཕྱོགས་ཀྱི་སྤྱི་
ལེ7000མཚམས་ན་ཡོད་པར་འདོད་ཅིང༌། དོན་གྱིས་སི་ཕེན་ནས་ཨ་ཤེ་ཡ་ཤར་མའི་བར་ཐག་ལ་
སྤྱི་ལེ་ཁྲི་གཉིས་ལས་བརྒལ་བར་མ་ཟད། བར་དུ་ད་དུང་ཁོང་གིས་མི་ཤེས་པའི་མེ་གླིང་སྐམ་ས་
ཆེན་པོས་བཅད་ཡོད། སྤྱི་ལོ1492ལོའི་ཟླ10ཚེས12ཉིན་གྱི་ཐོ་རེངས་ཆུ་ཚོད2པ་ཙམ་ལ་ཀོ་ལུན་
པུའུ་འཁོར་དང་བཅས་པ་ཐེངས་དང་པོར་རྒྱུས་མེད་ཀྱི་སྐམ་ས་ཆེན་པོ་འདིའི་སྟེང་དུ་སླེབས།
གྲུ་གཟིངས་ཕེན་ཐ་རྟགས་ཀྱི་རྒྱང་ལྟ་བྱེད་མཁན་ཧོ་ཨན་རོ་རྡི་ལི་ཀི་སི་པེ་ཨར་མེ་
ཧའོ་ཡིས་དར་ཤིང་སྟེང་དུ་དེང་གི་པ་ཧ་མ་གླིང་ཚོམས་
མཐོང་མ་ཐག་སྐད་ཤུགས་ཆེན་པོས “སྐམ་ས་མཐོང་བྱུང༌། སྐམ་ས་མཐོང་བྱུང” ཞེས་སྐད་བརྒྱབ་པ་རེད།
སྐབས་དེར་ཀོ་ལུན་པུའུ་ཡིས་གླིང་ཕྲན་ཆུང་ཆུང་འདི་ཨེ་ཤ་ཡ་ཤར་མའི་མཚོ་ནང་དུ་གནས་
ཤིང་། “རྒྱ་གར” ཁོངས་གཏོགས་ཀྱི( རྒྱ་གར་གྱི་ཁོངས་སུ་དེང་གི་རྒྱ་གར་དང་དབུས་ལྷོའི་གླིང་
ཕྱེད། གཞན་རྒྱ་གར་གླིང་ཚོམས་བཅས་འདུ། )གླིང་ཕྲན་ཞིག་རེད་སྙམ། དེའི་ཕྱིར་ཁོས་ས་གནས་
དེ་གའི་མི་རྣམས་ལ “དབྱིན་ཏི་ཨན” ཞེས(འདི་ནི་ཨ་རིའི་གཉུག་གནས་མི་རིགས་ལ “དབྱིན་
ཏི་ཨན” ཞེས་ཐོགས་པའི་རྒྱུ་མཚན་རེད། )བཏགས་པ་རེད། ཁོ་རང་ཚེ་ལས་འདས་པའི་བར་
དུ་ཀོ་ལུན་པུའུ་ཡིས་རང་ཉིད་ཀྱིས་ནོར་འཁྲུལ་ཆེན་པོ་ཞིག་བཟོས་ཡོད་པ་ཤེས་ཀྱིན་མེད། ཁོང་
དང་དེང་རབས་ཀྱི་མི་རྣམས་ཕལ་ཆེ་བ་གང་ལ་མཚོན་ནས་བཤད་ནའང་ཁོང་གིས་རྦད་དེ་ཤེས་
རྟོགས་བྱུང་མེད་པའི་སྐམ་ས་ཆེན་པོ་ཞིག་རྙེད་སོང་ཞེས་ན་དངོས་གནས་བསམ་ཡུལ་འདས་པ་
ཞིག་ཅི་ལ་མིན། གང་ལྟར་ལོ་ངོ་སྟོང་ཕྲག་དུ་མའི་རིང་ལ་རླབས་ཆེན་གྱི་བསམ་བློ་པ་དང་མཁས་
པ། ཐ་ན་ཚད་མར་གྱུར་པའི《དམ་པའི་གསུང་རབ》བཅས་ཐམས་ཅད་ནང་དུ་ཡོ་རོབ་གླིང་དང་
ཨ་ཧྥེ་རི་ཁའི་གླིང་། ཨེ་ཤ་ཡའི་གླིང་བཅས་ལས་མེད་པ་ཤིན་ཏུ་གསལ་བས། དེ་དག་ཚང་མ་ནོར་
སྲིད་པའི་དཔེ་ཞིག་གང་ན་ཡོད། དེས་ན《དམ་པའི་གསུང་རབ》ཀྱིས་ཀྱང་དངོས་གནས་འཛམ་
གླིང་གི་ཕྱེད་ཀ་བོར་བས་མིང་ཙམ་ཡང་མ་གླེང་བ་ཡིན་ནམ། སྣང་ཚུལ་འདི་ནི་སྤྱི་ལོ1969ལོར་
ཨ་པོ་ལོ་རྟགས་ཅན་གྱི་འཇིག་རྟེན་འཕུར་གྲུ་ཟླ་བའི་སྟེང་དུ་བསྐྱོད་པའི་ལམ་བར་དུ་ཤེས་རྟོགས་
བྱུང་མེད་པའི་ཟླ་བ་གཞན་ཞིག་ལ་འཕྲད་པ་དང་གཉིས་སུ་མ་མཆིས། ཀོ་ལུན་པུའུ་ཡིས་རང་གི་
ནོར་འཁྲུལ་དང་ལེན་བྱེད་མ་མོས་པའི་དབང་གིས་ང་ཚོས་ཁོང་ནི་སྔར་བཞིན་དུས་རབས་བར་
མའི་མི་ཞིག་རེད་ཅེས་བཤད་ཆོག་ཅིང་། ཁོང་གིས་འཛམ་གླིང་ཧྲིལ་པོ་ཤེས་རྟོགས་བྱུང་ཡོད་པར་
ཡིད་ཆེས་ཟབ་མོ་བྱས་པས། གསར་རྟོགས་ཆེན་པོ་འདི་འདྲ་ཞིག་ཡོད་པའི་དབང་དུ་བཏང་ནའང་
ཁོ་ལ་གོ་བསྐོན་བློ་འགུག་བྱེད་ཐབས་མེད།
དེ་བཞིན་དུ “དེང་རབས་ཀྱི་མི” རུ་གྱུར་པའི་མི་ཐོག་མ་ནི། དོན་གྱིས་དབྱི་ཐ་ལི་ཡི་གྲུ་པ་ཨ་མེ་
རི་ཀོ་ཝེ་སི་ཕི་ཆི་ཞེས་པ་ཁོང་ཡིན་ཞིང་། ཁོང་སྤྱི་ལོ1491ནས1504ལོའི་
མཚམས་སུ་མེ་གླིང་དུ་ཐེངས་གང་མང་ལ་བསྐྱོད་མྱོང་བ་རེད། སྤྱི་ལོ1502ལོ་ནས1504ལོའི་
མཚམས་སུ་ཡོ་རོབ་ཏུ་གྲུ་ལམ་འདིའི་སྐོར་བརྗོད་པའི་རྩོམ་ཡིག་གཉིས་སྤེལ་བ་དང་། སྤྱིར་བཏང་
དུ་མི་རྣམས་ཀྱིས་ཝེ་སི་ཕི་ཆི་ཡིས་སྤེལ་བར་འདོད་ཀྱིན་ཡོད། རྩོམ་ཡིག་འདི་གཉིས་ལས་ཀོ་ལུན་
པུའུ་ཡིས་གསར་དུ་ཤེས་རྟོགས་བྱུང་བའི་གླིང་ཕྲན་གྱི་གམ་ནི་ཨེ་ཤ་ཡ་ཤར་མ་མ་ཡིན་པར་སྐམ་
ས་ཆེན་པོ་ཞིག་ཡིན་པ་དང་། དེ་ལས་གཞན《དམ་པའི་གསུང་རབ》དང་སྔ་མོའི་དུས་ཀྱི་ས་
ཁམས་རིག་པ་བ། ཡང་ན་སྐབས་དེའི་ཡོ་རོབ་གླིང་གི་མི་གང་ཡིན་ཡང་ཀུན་གྱིས་སྔོན་ཆད་སྐམ་
ས་ཆེན་པོ་འདི་འདྲ་ཞིག་ཡོད་པ་རྟོགས་མེད་ཅེས་བཀོད་ཡོད། སྤྱི་ལོ1507ལོར་ས་ཁྲ་འབྲི་མཁན་མ་
ཏིང་ཝར་རྡི་ཙི་མུའུ་ལེས་བཞེད་ཚུལ་འདིར་ཡིད་ཆེས་ཏེ། པར་གཞི་
གསར་པའི་འཛམ་གླིང་ས་ཁྲ་པར་སྐྲུན་བྱས་པ་ནས་བཟུང་སྟེ། སི་ཕེན་གྱི་མཚོ་གྲུ་ནུབ་ཕྱོགས་སུ་
འགྲུལ་བཞུད་བྱས་ཏེ་ཕྲད་པའི་སྐམ་ས་འདི་ཆེས་ཐོག་མར་རང་རྐྱ་ཐུབ་པའི་སྐམ་ས་ཆེན་པོ་ཞིག་
གི་རྣམ་པའི་ཐོག་ནས་ས་ཁྲའི་སྟེང་དུ་བཀོད་ཡོད། ས་ཁྲ་དེར་ཝར་རྡི་ཙི་མུའུ་ལེ་ཡིས་མིང་ཞིག་
བཏགས་མོད། ཡིན་ནའང་ཁོང་གིས་ནོར་འཁྲུལ་གྱིས་མེ་གླིང་ཐོག་མར་རྙེད་མཁན་ནི་ཨ་མེ་རི་ཀོ་
ཝེ་སི་ཕི་ཆི་རེད་སྙམ་སྟེ། ཁོང་ལ་དྲན་གསོ་བྱེད་ཆེད་སྐམ་ས་ཆེན་པོ་འདིའི་མིང་ལ “ཨ་མེ་རི་ཁ”
ཞེས་བཏགས་པ་རེད། དུས་ཕྱིས་ཀྱི་ས་ཁྲ་འབྲི་མཁན་དག་གིས་ཝར་རྡི་ཙི་མུའུ་ལེ་ཡི་ས་
ཁྲར་དཔེར་བླངས་པ་ནས “མེ་གླིང” ཞེས་པའི་ཐ་སྙད་འདི་ས་ཁྱབ་རྡོ་ཁྱབ་ཏུ་གྱུར། ཡང་གཅིག་
བཤད་ན་དངོས་གནས་ལས་དབང་རེད་ཅེས་བཤད་ནའང་ཆོག་སྟེ། མཐའ་མར་འཛམ་གླིང་ས་
ཡི1/4དང་གླིང་ཆེན་ཆེན་མོ་བདུན་ལས་གཉིས་ཀྱི་མིང་ནི་མཚན་སྙན་གྲགས་གང་ཡང་མེད་པའི་
དབྱི་ཐ་ལིའི་མི་ཕལ་པ་ཞིག་གིས་ཤེས་རྟོགས་བྱུང་བ་རེད། ཡིན་ནའང་ཁོང་གིས་སྒྲུབ་ནུས་པའི་བྱ་
བ་ནི “ང་ཚོས་མི་ཤེས” ཞེས་པའི་སྐད་ཆ་འདི་བཤད་ཕོད་རྒྱུ་ཁོ་ནའོ། །
གླིང་ཆེན་ཨ་མེ་རི་ཁ་གསར་རྙེད་བྱུང་བ་ནི་ཚན་རིག་གསར་བརྗེ་ལ་མཚོན་ན་རྨང་ཚུགས་
པའི་དོན་རྐྱེན་ཞིག་ཡིན་ལ། འདི་ལས་ཡོ་རོབ་པ་རྣམས་ཀྱིས་དོན་དངོས་ལ་ལྟ་ཞིབ་བྱེད་པ་སྔར་
གྱི་སྲོལ་རྒྱུན་ལས་གལ་ཆེ་བ་རྟོགས་པར་མ་ཟད། གླིང་ཆེན་ཨ་མེ་རི་ཁ་དབང་དུ་བསྡུ་བའི་འདུན་
པ་ཡང་སྐོམ་པའི་ཆུ་བཞིན་དུ་འགྱུར་མགོ་ཚུགས། ཁོང་ཚོས་དངོས་སུ་ཡངས་ཤིང་རྒྱ་ཆེ་བའི་སྐམ་
ས་ཆེན་པོ་གསར་པ་འདི་དབང་དུ་བསྡུ་དགོས་ན། ཐོག་མར་ངེས་པར་དུ་འབྲེལ་ཡོད་ཀྱི་ས་ཁམས་
དང་གནམ་གཤིས། རྩི་ཤིང༌། སྲོག་ཆགས། སྐད་རིགས། རིག་གནས། ལོ་རྒྱུས་བཅས་ཀྱི་རྒྱུ་ཆ་འཚོལ་
སྡུད་བྱེད་དགོས་པས། འདིའི་སྐབས་སུ་ཡེ་ཤུའི་ཆོས་ལུགས་ཀྱི 《དམ་པའི་གསུང་རབ》དང་སྔར་
གྱི་ས་ཁམས་དཔེ་དེབ། གདོད་མའི་ངག་རྒྱུན་ཤེས་བྱ་སོགས་ལ་སྤྱོད་སྒོ་གང་ཡང་མེད་པར་གྱུར།
དུས་དེ་ནས་བཟུང་སྟེ། ཡོ་རོབ་གླིང་གི་ས་ཁམས་རིག་པ་བ་ཙམ་མ་ཡིན་པར་ཡོ་རོབ་གླིང་གི་ཤེས་
བྱའི་ཁྱབ་ཁོངས་ཀུན་གྱི་མཁས་པ་ཚང་མས་སྟོང་ཆ་བསྐྱུར་པའི་ཐབས་ལམ་འདི་རྟོགས་ཏེ། བསམ་
པ་རྣམ་དག་གིས་རང་ཉིད་རྨོངས་པའི་ཆ་རྣམས་ཁས་བླངས་ནས་སྟོང་ཆ་དེ་དག་ཁ་སྐོང་བའི་
ཐད་ལ་འབད་འབུངས་བླ་ལྷག་ཏུ་བྱས། ཁོ་ཚོས་རང་ཉིད་ཀྱི་གཞུང་ལུགས་ད་དུང་ཆ་མི་ཚང་བ་
དང༌། དེ་ལས་གཞན་ཤེས་རྟོགས་མེད་པའི་དོན་དག་གལ་ཆེན་གང་མང་ཞིག་ལུས་ཡོད་པར་ཁས་བླངས་པ་རེད།
ས་ཁྲའི་ཐོག་གི་སྟོང་ཆ་དེ་དག་ནི་རྡོ་ཁབ་ལེན་གཅིག་དང་འདྲ་བར་ཡོ་རོབ་པ་རྣམས་གཅིག་
རྗེས་གཉིས་མཐུད་དུ་སོང་ནས་སྟོང་ཆ་དེ་དག་གི་ཁ་བསྐང་རྒྱུའི་རེ་བ་བཅངས། དུས་རབས15པ་
དང16པར་ཡོ་རོབ་ཉེན་མཆོང་རུ་ཁག་ཅིག་ཨ་ཧྥེ་རི་ཁ་བསྐོར་ནས་མེ་གླིང་དུ་འབྱོར་ཞིང་། དེ་
ནས་ཞི་བདེ་རྒྱ་མཚོ་དང་ཧིན་རྡུ་རྒྱ་མཚོ་ལས་བརྒལ་ཏེ་འཛམ་གླིང་གི་ས་ཆ་སོ་སོ་ནས་རྟེན་གཞི་
དང་མི་སེར་སྤེལ་ཡུལ་གྱི་དྲ་བ་བཙུགས། འདི་ནི་ངེས་དོན་གྱིས་བཙན་རྒྱལ་ཞིག་འཛམ་གླིང་རང་
བཞིན་གྱི་གར་སྟེགས་སུ་ཐོག་མར་བུད་པ་ཡིན་ལ། འཛམ་གླིང་རང་བཞིན་གྱི་ཉོ་ཚོང་དྲ་རྒྱ་ཆེས་
ཐོག་མ་ཡང་ཡིན་ནོ། །ཡོ་རོབ་བཙན་རྒྱལ་གྱི་རྒྱང་བསྐྱོད་ཀྱིས་འཛམ་གླིང་ལོ་རྒྱུས་ལ་བསྒྱུར་བཅོས་
བཏང་ཞིང༌། སྔོན་ཆད་རང་རྐྱ་ཐུབ་པའི་མི་རིགས་དང་རིག་གནས་དག་རང་རང་ཐད་སོ་ནས་
འཕེལ་རྒྱས་བྱུང་བ་ཡིན་མོད། འོན་ཀྱང་ད་ལྟ་ཆིག་རྐྱང་གི་མིའི་རིགས་ཀྱི་སྤྱི་ཚོགས་འཕེལ་རིམ་དུ་གྱུར་པ་རེད།
ང་ཚོས་ཡོ་རོབ་གླིང་གི་འཚོལ་རྟོག་དང་དབང་བསྡུའི་གོ་རིམ་ལ་སྔ་མོ་ནས་རྒྱུས་མངའ་ཡོད་
པའི་དབང་གིས་རྣམ་ཀུན་དོན་དག་འདི་ཧ་ཅང་དམིགས་བསལ་ཡིན་པ་བརྗེད་ཡོད། འདིའི་ཡར་
སྔོན་ལ་འཛམ་གླིང་སྟེང་དུ་འདི་འདྲའི་དོན་དག་ཅིག་གཏན་ནས་བྱུང་མྱོང་མེད། ལམ་ཐག་རིང་
པོར་བརྒལ་ནས་མི་གཞན་དབང་དུ་བསྡུ་བ་ནི་དངོས་གནས་ལུགས་མཐུན་ཞིག་ག་ལ་ཡིན། ལོ་རྒྱུས་
སྤྱི་ལ་གཞིགས་ན་མིའི་རིགས་ཀྱི་སྤྱི་ཚོགས་ཕལ་ཆེ་བས་ས་གནས་ཀྱི་འགལ་འདུ་དང་ཁྱིམ་མཚེས་
བར་གྱི་རྩོད་རྙོག་ཁོ་ནའང་ཐག་གཅོད་ལོང་མེད་པས། རྒྱང་རིང་དུ་འཚོལ་རྟོག་དང་རྒྱལ་ཁབ་
གཞན་དག་དབང་དུ་བསྡུ་རྒྱུ་ནི་བསམ་པའི་ཡུལ་ལ་དྲན་མྱོང་མེད། བཙན་རྒྱལ་མང་ཆེ་བས་ཕྱི་
ཕྱོགས་སུ་རྒྱ་བསྐྱེད་པ་ཡང་ཉེ་འདབས་ཀྱི་ས་ཁུལ་ཁོ་ནར་དམིགས་པ་དང༌། མཐར་མངའ་ཁོངས་
ཡངས་ཤིང་རྒྱ་ཆེ་དོན་ཡང་བཙན་རྒྱལ་གྱིས་རྒྱུན་ཆད་མེད་པར་ཉེ་འདབས་ས་ཁུལ་མངའ་འོག་
ཏུ་བཅུག་པ་ཙམ་སྟེ། དཔེར་ན། གནའ་བོའི་རོམ་གྱི་མི་དག་གིས་སྤྱི་ལོ་སྔོན་གྱི་ལོ350ནས་སྤྱི་ལོ་
སྔོན་གྱི300ལོར་ཨེ་ཐི་ལོ་ལེ་ཡ (དབྱི་ཐ་ལིའི་དབུས་ནུབ་ས་ཁུལ།)མངའ་འོག་ཏུ་
བསྡུ་དུས། དམིགས་ཡུལ་ནི་གནའ་བོའི་རོམ་གྱི་བདེ་འཇགས་ལ་སྲུང་སྐྱོང་བྱ་ཆེད་ཁོ་ན་ཡིན་པ་
དང་། དེ་ནས་སྤྱི་ལོ་སྔོན་གྱི200ལོ་ཡས་མས་སུ་པོ་ཧི་ཆུ་བོའི་འབབ་རྒྱུད (དབྱི་ཐ་ལིའི་
བྱང་ཕྱོགས)མངའ་འོག་ཏུ་བསྡུ་དོན་ཡང་ཨེ་ཐི་ལོ་ལེ་ཡ་སྲུང་སྐྱོང་བྱ་ཆེད་རེད། དེའི་འཕྲོར་པོ་
ཧི་ཆུ་བོའི་འབབ་རྒྱུད་ལ་སྲུང་སྐྱོང་བྱ་ཆེད་ཕི་ལོ་ཝང་སི(ཧ་ལམ་སྤྱི་ལོ་སྔོན་གྱི120ལོ། )དབང་
དུ་བསྡུས། དེ་རྗེས་ཁོང་ཚོས་ཕི་ལོ་ཝང་སི་ལ་སྲུང་སྐྱོང་བྱ་ཆེད་ཀའོ་ལོའི་པ(ཧ་ལམ་སྤྱི་ལོ་སྔོན་
གྱི50ལོ། )དབང་དུ་བསྡུས། མཇུག་མཐར་ཀའོ་ལོའི་པ་སྲུང་སྐྱོང་བྱ་ཆེད་པུ་ལེ་ཏེན་དབང་འོག (ཧ་
ལམ་སྤྱི་ལོ50ལོ། )ཏུ་བཅུག གནའ་བོའི་རོམ་བཙན་རྒྱལ་གྱི་མངའ་ཁོངས་རོམ་ནས་ལོན་ཏོན་ལ་
ཐུག་པའི་བར་དུ་རྒྱ་བསྐྱེད་པར་བསྡོམས་པས་ལོ་ངོ400འགོར་རུང་། སྤྱི་ལོ་སྔོན་གྱི350ལོར་རོམ་གྱིས་
མི་སུ་གང་གིས་ཀྱང་ཐད་ཀར་མཚོ་གྲུ་བསྡད་དེ་པུ་ལེ་ཏེན་གླིང་ཚོམས་སུ་འགྲོ་རྒྱུ་སེམས་ལའང་དྲན་མྱོང་མེད།
སྐབས་འགར་ཕུགས་འདུན་ཆེན་པོ་འཆང་བའི་དབང་བསྒྱུར་བ་དང་ཉེན་མཆོང་པ་ཞིག་
རྒྱང་རིང་དུ་སོང་ནས་ཡུལ་གཞན་དབང་དུ་བསྡུས་ཤིང་མྱུལ་དཔྱད་བྱེད་ཀྱིན་ཡོད་མོད། འོན་ཀྱང་
དེ་དག་ནི་རྣམ་པ་ཀུན་ཏུ་སྔ་མོ་ནས་བྱུང་ཟིན་པའི་བཙན་རྒྱལ་གྱི་ལམ་ཆེན་དང་ཚོང་ལམ་སྙེགས་
པ་ཙམ་སྟེ། ཨེ་ལེག་སན་རྡར་ལ་དཔེ་བཞག་ན། ཁོང་གིས་བཙན་རྒྱལ་གསར་པ་ཞིག་གཏན་ནས་
འཛུགས་མྱོང་མེད་པར། མ་གཞི་སྔར་ནས་ཡོད་པའི་པར་སིག་བཙན་རྒྱལ་མགོ་རྟིང་སློག་པའི་ཤུལ་
བཟུང་བ་རེད། དེང་རབས་ཡོ་རོབ་བཙན་རྒྱལ་ལ་ཆེས་ཉེ་བའི་དཔེར་བརྗོད་ནི། གནའ་བོའི་དུས་
སུ་མཚོ་ཐོག་གི་བཙན་རྒྱལ་ཡ་ཏེན་དང་ཅཱ་ཐའེ་ཅི་གཉིས་ཡིན་ལ། དུས་རབས་བར་མར་མཚོན་ན་
དེང་གི་ཧིན་རྡུ་ཉི་ཞི་ཡའི་ཆུ་བོ་སོ་ར་པ་ཡའི་རྒྱུད་དུ་གནས་ཤིང་དུས་རབས14པའི་སྐབས་སུ་ཧིན་
རྡུ་ཉི་ཞི་ཡའི་ས་ཁུལ་ཕལ་ཆེ་བ་དབང་བསྒྱུར་བྱས་མྱོང་བའི་མཚོ་ཐོག་གི་བཙན་རྒྱལ་མན་རྡུ་ཕ་ཧེ
རེད། འོན་ཀྱང་བཙན་རྒྱལ་འདི་དག་ལ་མཚོན་ནའང་ཤེས་རྟོགས་གང་ཡང་མེད་
པའི་ས་ཆ་གསར་པ་འཚོལ་བར་འགྲོ་བ་ཤིན་ཏུ་དཀོན་ཕྱིར། དེང་གི་ཡོ་རོབ་ཀྱི་འཛམ་གླིང་མཚོ་
འགྲུལ་ཆེན་མོ་དང་བསྡུར་ན་གནའ་རབས་ཀྱི་བཙན་རྒྱལ་དེ་དག་ནི་ས་གནས་རང་བཞིན་གྱི་བྱ་གཞག་ཅིག་ལས་མ་འདས་སོ། །
མཁས་པ་མང་པོ་ཞིག་གིས་ཀྲུང་གོའི་མིང་རྒྱལ་རབས་ཀྱི་ཀྲེང་ཧོ་ནུབ་གླིང་དུ་བསྐྱོད་པ་
ནི། དུས་ཚོད་ཐོག་ནས་ཡོ་རོབ་ལས་སྔ་བར་མ་ཟད། གཞི་ཁྱོན་ཐད་ནས་ཀྱང་ཡོ་རོབ་ལས་རིང་
དུ་བརྒལ། 1405ལོ་ནས1433ལོའི་ནང་དུ་ཀྲེང་ཧོ་ཐེངས་བདུན་ལ་ནུབ་གླིང་དུ་མཚོ་འགྲུལ་བྱས་
ཤིང༌། ཆེས་ཐག་རིང་སར་ཧིན་རྡུ་རྒྱ་མཚོ་ཆེན་པོའི་མཐའ་ལ་སླེབས། གཞི་ཁྱོན་ཆེས་ཆེ་དུས་ཤིག་
ལ་གྲུ་གཟིངས300དང་ཁོངས་མི་ཁྲི་གསུམ་ལ་ཉེ་བར་བཤད། ཁོ་ཚོ་སྔོན་ཆད་ཧིན་རྡུ་ཉི་ཞི་ཡ་
དང་སིངྒྷལ། རྒྱ་གར། པར་སིག་མཚོ་ཁུག ཧོང་ཧའེ་རྒྱ་མཚོ། ཨ་ཧྥེ་རི་ཁ་ཤར་མ་སོགས་སུ་སླེབས།
ཀྲུང་གོའི་གྲུ་གཟིངས་སྔོན་ཆད་སོ་ཏི་ཨ་རབ་ས་ཁུལ་གྱི་གྲུ་ཁ་གཙོ་བོ་ཇེ་ཏ་རུ་བསྡད་
ལོ1492ལོར་ཀོ་ལུན་པུའུ་ཡི་མཚོ་འགྲུལ་སྐབས་སུ་གྲུ་ཆུང་གསུམ་དང་གྲུ་བ120མ་གཏོགས་མེད་
པས། དངོས་གནས་སྲིན་འབུ་མེ་འཁྱེར་ཉི་མར་འཕྲད་པ་དང་ཀུན་ནས་མཚུངས་པ་རེད།
ཡིན་ནའང་དེ་གཉིས་ཀར་གནད་ལ་ཐུག་པའི་ཁྱད་པར་ཞིག་ཡོད་དེ། ཀྲེང་ཧོ་ནུབ་གླིང་དུ་
བསྐྱོད་དོན་ནི་གང་སར་འཚམས་འདྲི་ཞུས་ནས་མིང་རྒྱལ་རབས་གོང་དུ་བཀུར་མཁན་གྱི་གོང་མ་
རྣམས་ལ་རོགས་རམ་བྱེད་པ་ལས། རྒྱལ་ཁབ་དེ་དག་ལ་དབང་བསྒྱུར་དང་མི་སེར་སྤེལ་ཡུལ་བྱ་
འདོད་པ་མ་རེད། དེ་ལས་གཞན་ཀྲེང་ཧོ་ཡི་རྒྱང་བསྐྱོད་ལ་ཀྲུང་གོའི་ཆབ་སྲིད་རིག་གནས་ཀྱི་རྨང་
གཞི་བརྟན་པོ་ཡང་མེད་པས། དུས་རབས15པའི་ལོ་རབས30པའི་སྐབས་སུ་མིང་ཞོན་ཙུང་གིས་
ཀྲེང་ཧོ་མཇུག་མཐར་ནུབ་གླིང་དུ་བསྐྱོད་དུ་བཅུག་རྗེས་གློ་བུར་དུ་མཚམས་བཞག་པས། སྔོན་ཆད་
མཚན་སྙན་འབར་བའི་རླབས་ཆེན་གྱི་གྲུ་གཟིངས་རུ་ཁག་ཁ་འཐོར་དུ་བཏང་ཞིང་རྩ་ཆེ་བའི་ལག་
རྩལ་དང་ས་ཁམས་ཤེས་བྱ་མ་ལུས་འབྱུང་བཞིའི་ཀློང་དུ་འཐིམས་པ་ནས་བཟུང་། མཐོང་རྒྱ་དང་
ཐོན་ཁུངས་འདི་བཞིན་འཛོམས་པའི་མཚོ་འགྲུལ་ཉེན་མཆོང་པ་ཞིག་ཀྲུང་གོ་ནས་འབྱུང་མ་ནུས།
དུས་ཕྱིས་ཀྱི་ལོ་ངོ་བརྒྱ་ཕྲག་དུ་མའི་ནང་རོལ་ཏུ། ཀྲུང་གོའི་གོང་མ་ཚོས་སྔར་གྱི་ལོ་ངོ་བརྒྱ་ཕྲག་
འགའི་བྱེད་སྟངས་ལ་གཞིགས་ཏེ། ཁོ་ཚོའི་སྤྲོ་སྣང་དང་ཧམ་སེམས་ཀྱང་ཕྱོགས་བཞིའི་ཁྱིམ་མཚེས་རྒྱལ་ཁབ་ཙམ་ལས་འདའ་མ་ནུས།
ཀྲེང་ཧོ་ནུབ་གླིང་དུ་བསྐྱོད་པ་དེས་སྐབས་དེར་ཡོ་རོབ་གླིང་ལ་ཚན་རྩལ་ཐད་ཀྱི་ལེགས་ཆ་
གང་ཡང་མེད་པ་ར་སྤྲོད་བྱུང་ཞིང་། ཕྱིས་སུ་ཡོ་རོབ་པ་རྣམས་རྒྱལ་བར་བྱེད་པའི་རྐྱེན་གཙོ་བོ་ནི།
ཁོ་ཚོའི་འགྲན་ཟླ་བྲལ་བའི་འདོད་རྔམ་ལས་གཞན་རྒྱུན་ཆད་མེད་པར་འཚོལ་ཞིབ་དང་དབང་
བསྡུ་བྱེད་འདོད་ཀྱི་ཧམ་སེམས་དེ་རེད། སྔོན་ཆད་ཁོ་ཚོར་ཡང་མཚོ་འགྲུལ་དེ་འདྲ་བྱེད་པའི་ནུས་
པ་ལྡན་སྲིད་མོད། འོན་ཀྱང་གནའ་བོའི་རོམ་བཙན་རྒྱལ་གྱིས་རྒྱ་གར་དང་ཡོ་རོབ་བྱང་མ་མངའ་
འོག་ཏུ་བསྡུ་བསམ་མེད་ལ། པར་སིག་གིས་ཀྱང་མ་ཏ་ཀ་སི་ཁར་དང་སི་ཕེན་དབང་དུ་བསྡུ་བའི་
བསམ་པ་ཡོད་མྱོང་མེད། དེ་བཞིན་དུ་ཀྲུང་གོའི་དུས་རབས་རིམ་བྱུང་ལ་ཐ་ན་ཉེ་འགྲམ་གྱི་ཉི་ཧོང་
ཡང་འཆམ་མཐུན་སྐྱོན་མེད་ངང་གནས་པ་བཞིན་ནོ། །མ་གཞི་འདི་ཐམས་ཅད་རང་བཞིན་དུ་
གནས་མོད། ངོ་མ་ཡ་མཚན་པ་ཞིག་ལ་ཅིའི་ཕྱིར་དེང་རབས་ཀྱི་སྔ་མོའི་དུས་སུ་ཡོ་རོབ་པར་ཐོལ་
དུ་འདི་འདྲའི་སྨྱོ་འཚབ་ཅིག་བྱུང་སྟེ། ཆ་མེད་རྒྱུས་མེད་དང་རིག་གནས་ཐ་དད་པའི་རྒྱང་རིང་
གི་ཡུལ་གྲུ་གཞན་ལ་མཚོ་འགྲུལ་བྱས་ཏེ། གཞན་གྱི་མཚོ་རྒྱུད་དུ་སླེབས་པས་མ་ཆོད། ད་དུང་སྐད་
གསེང་མཐོན་པོས་ས་ཆ་འདི་དག་ད་ནས་བཟུང་ངེད་ཀྱི་གོང་མར་དབང་བ་ཡིན་ཞེས་བསྒྲགས་པ་ཡིན་ནམ།
གོ་ལ་གཞན་ནས་སླེབས་པ་དང་མཚུངས་པའི་བཙན་འཛུལ་པ།
ཧ་ལམ་སྤྱི་ལོ1517ལོར་ཅ་ལེ་པི་རྒྱ་མཚོའི་གླིང་ཚོམས་ན་ཡོད་པའི་སི་ཕེན་མི་སེར་སྤེལ་
མཁན་ཚོས་མོ་ཞི་ཁོའི་སྐམ་སར་སྟོབས་ལྡན་གྱི་བཙན་རྒྱལ་ཞིག་ཡོད་པའི་བཤད་རྒྱུན་ཞིག་ཐོས་
མགོ་བརྩམས། ཕྱིས་སུ་ཡུན་ཐུང་གི་ལོ་ངོ་བཞིའི་རྗེས་སུ་ཨ་ཚི་ཐེ་ཁོ་བཙན་རྒྱལ་གྱི་རྒྱལ་ས་ལྷག་
ལུས་མེད་པར་བཅོམས་ཏེ་དུད་སྨུག་ཁྲོད་ཀྱི་མཁར་ཤུལ་དུ་བཏང༌། བཙན་རྒྱལ་ཡོངས་རྫོགས་
འདས་པའི་ལོ་རྒྱུས་ཀྱི་ཀློང་ལ་ཡལ་ཞིང༌། མོ་ཞི་ཁོ་ཡང་སི་ཕེན་གྱི་བཙན་རྒྱལ་གསར་པ་ཞིག་ཏུ་
གྱུར། འདི་མཐའ་དག་ལ་བདག་གཉེར་བྱེད་མཁན་ནི་ཧོ་ནན་ཁོར་ཐི་སི་རེད།
དེར་མ་ཟད་སི་ཕེན་པ་རྣམས་ཀྱིས་གོམ་མཚམས་བཞག་སྟེ་རྟེན་འབྲེལ་མ་ཞུས་པར། ཐ་ན་
དབུགས་ལེན་པའི་དུས་ཚོད་ཀྱང་ཆུད་ཟོས་སུ་མི་གཏོང་བར་འཕྲལ་དུ་ཕྱོགས་བཞིར“འཚོལ་ཞིབ་
དང་དབང་བསྡུའི” བྱ་སྤྱོད་སྤེལ། ཨ་ཚི་ཐེ་ཁོའི་མི་དང་ཐོར་ཐེ་ཁིའི་མི། ཡང་
ན་མ་ཡའི་མི་སོགས་གང་ཡིན་རུང༌། ལོ་ངོ་ཉིས་སྟོང་ལྷག་གི་རིང་ལ་མེ་གླིང་དབུས་མའི་དབང་
བསྒྱུར་བ་འདི་དག་གིས་ཕལ་ཆེར་མེ་གླིང་ལྷོ་མ་ཞེས་པ་ཞིག་ཡོད་པ་ད་དུང་ཤེས་མེད། ཡིན་
ནའང་སི་ཕེན་པ་རྣམས་ཀྱིས་མོ་ཞི་ཁོ་དབང་དུ་བསྡུས་ནས་ལོ་ངོ10ཙམ་གྱི་དུས་ཡུན་ཐུང་ངུའི་
ནང་ཚུན་དུ། ཧྥུ་རན་ཞི་སི་ཁོ་ཕེ་ས་རོའོ་ཡིས་མེ་གླིང་ལྷོ་མའི་ཨིན་ཀཱ་
བཙན་རྒྱལ་གསར་དུ་རྙེད་པར་མ་ཟད། ད་དུང1532ལོར་དེ་ཉིད་རྨེག་མེད་དུ་བཅོམས་པ་རེད།
གལ་སྲིད་སྐབས་དེར་ཨ་ཚི་ཐེ་ཁོ་དང་ཨིན་ཀཱ་བཙན་རྒྱལ་གཉིས་ཀྱིས་མཐའ་འཁོར་གྱི་འཇིག་
རྟེན་ལ་མཚར་སྣང་ཏོག་ཙམ་ལྡན་ཞིང་། སི་ཕེན་པ་རྣམས་ཀྱིས་རང་གི་ཁྱིམ་མཚེས་ལ་ག་རེ་བྱས་
སོང་བ་ཤེས་ཡོད་པའི་དབང་དུ་བཏང་ན། དེ་བས་ཧུར་ཐག་གིས་སི་ཕེན་གྱི་བཙན་འཛུལ་ལ་འགོག་
རྒོལ་བྱེད་སྲིད། ཀོ་ལུན་པུའུ་ཐེངས་དང་པོ་མེ་གླིང་སྐམ་ས་ཆེན་པོར་སླེབས་པ (1492ལོར།)ནས་
ཁོར་ཐི་སི་མོ་ཞི་ཁོ་རུ་འབྱོར (1519ལོར།) བའི་བར་དུ། སི་ཕེན་པས་ཅ་ལེ་པི་རྒྱ་མཚོའི་གླིང་ཚོམས་
ཕལ་ཆེ་བ་མངའ་འོག་ཏུ་བཅུག་ཅིང་། མི་སེར་སྤེལ་བའི་གླིང་སྦྲེལ་གསར་པ་བཙུགས་པ་རེད། བྲན་
གཡོག་ཏུ་གྱུར་པའི་ས་གནས་མི་རིགས་ངོས་ནས་བཤད་ན་མི་སེར་སྤེལ་ཡུལ་འདི་དག་ནི་མི་ཡུལ་གྱི་
དམྱལ་ཁམས་སུ་གྱུར་ཅིང་། མི་སེར་སྤེལ་མཁན་འདི་དག་འདོད་རྔམ་ཆེ་ལ་སྙིང་རྗེ་བྲལ་བས་བཙན་
ཤེད་སྲིད་ཇུས་ལག་ཏུ་བསྟར་ཏེ། ཁོ་ཚོར་བཙན་གྱིས་གཏེར་ཁ་བསྔོག་པ་དང་ཞིང་རའི་ནང་དུ་ལས་
ཀ་ལས་སུ་བཅུག གལ་སྲིད་ངོ་རྒོལ་ཅུང་ཙམ་བྱས་ཚེ་འཕྲལ་དུ་དམར་གསོད་གཏོང་བར་བྱེད། ཆེས་
གདུག་རྩུབ་ཆེ་བའི་ལས་ཀའི་ཁོར་ཡུག་ཡིན་ནའང་འདྲ། ཡང་ན་བཙན་འཛུལ་པས་གྲུ་གཟིངས་ལ་
བརྟེན་ནས་ཁྱེར་འོངས་བའི་ཡོ་རོབ་པའི་ནད་ཡམས་དབང་གིས་ས་གནས་གཉུག་གནས་མི་རིགས་
འབོར་ཆེན་ཚེ་ལས་འདས་པ་གང་ཡིན་རུང་། ལོ་ངོ20ནང་ཚུན་དུ་ཅ་ལེ་པི་ས་ཁུལ་གྱི་གཉུག་གནས་
མི་རིགས་ཕལ་ཆེར་རྩ་སྟོངས་སུ་གྱུར། དེའི་ཕྱིར་སི་ཕེན་མི་སེར་སྤེལ་མཁན་ཚོས་ཨ་ཧྥེ་རི་ཁ་གླིང་
ཆེན་ནས་བྲན་གཡོག་ནང་འདྲེན་བརྒྱུད་དེ་སྟོང་ཆ་མི་སྐོང་ཀ་མེད་དུ་གྱུར།
རིགས་རྒྱུད་རྩ་མེད་གཏོང་བའི་གོད་ཆགས་ཆེན་མོ་འདི་ཨ་ཚི་ཐེ་ཁོ་བཙན་རྒྱལ་གྱི་སྒོ་ཁར་
བྱུང་ཞིང༌། ཁོར་ཐི་སི་བཙན་རྒྱལ་ཤར་རྒྱུད་ཀྱི་མཚོ་ངོགས་སུ་སླེབས་ན་ཡང༌། ཨ་ཚི་ཐེ་ཁོའི་མི་
རྣམས་ཀྱིས་ད་དུང་ཅི་ཡིན་ཆ་མ་འཚལ་བར་ལུས། ཁོ་ཚོར་མཚོན་ན་སི་ཕེན་གྱི་མི་སླེབས་འོངས་
བ་ནི་ཕལ་ཆེར་གོ་ལ་གཞན་པའི་མི་སླེབས་པ་བཞིན་དུ་གྱུར། ཨ་ཚི་ཐེ་ཁོ་པ་རྣམས་ཀྱི་སྣང་ངོ
རང་ཉིད་ཀྱིས་སྔ་མོ་ནས་འཛམ་གླིང་ཡོངས་སུ་ངོས་འཛིན་ཐུབ་ཡོད་པར་མ་ཟད། ས་ཁུལ་ཕལ་ཆེ་
བ་ཨ་ཙི་ཐེ་ཁོ་བཙན་རྒྱལ་གྱི་མངའ་འོག་ཏུ་ཡོད་པར་ཡིད་ཆེས་ཆེན་པོ་བྱས་ཡོད། ཁོ་ཚོར་མཚོན་
ན་བཙན་རྒྱལ་ལས་གཞན་ན་ད་དུང་སི་ཕེན་གྱི་མི་ལྟ་བུ་ཞིག་ཡོད་པ་ནི་ངོ་མ་བསམ་ཡུལ་ལས་
འདས་པ་ཞིག་རེད། དེའི་རྐྱེན་གྱིས་ཁོར་ཐི་སི་དང་ཁོང་གི་དམག་དཔུང་དེང་དུས་ཀྱི་ཝེ་ར་ཁི་རོ་
སིའི་རྒྱུད་ཀྱི་ཉི་འོད་ལམ་ལམ་འཕྲོ་བའི་མཚོ་འགྲམ་དུ་འབྱོར་བ་ནི། ཨ་ཚི་ཐེ་ཁོ་
པ་རྣམས་རྒྱུས་མེད་ཀྱི་མིའི་རིགས་ཤིག་ལ་ཐོག་མར་འཕྲད་པ་ཡིན་ནོ། །
ཁོ་ཚོ་ཅི་བྱ་གཏོལ་མེད་དུ་གྱུར་ཅིང་། ཐ་ན་རྒྱུས་མེད་ཀྱི་མི་འདི་དག་ཡང་སྙིང་ཅི་ཞིག་ཡིན་པ་
ཡང་ངེས་གཏན་མེད་པར་གྱུར། ཁོ་ཚོར་མཚོན་ན། མི་ཆ་མེད་འདི་དག་ནི་རང་ཉིད་ཀྱིས་ཤེས་རྟོགས་
ཡོད་པའི་མིའི་རིགས་དང་གཏན་ནས་མི་འདྲ་བར། ཤ་གདོག་སྐྱ་བོ་དང་གདོང་ལ་སྤུ་ཡིས་ཁེབས་
ཤིང་། ཉི་མའི་མདངས་འཛིན་པའི་སྐྲ་ལོ་ཡོད་ལ། ད་དུང་ལུས་ལ་སྐྱུག་མེར་བའི་དྲི་ངན་ཁྱབ་ཡོད།
(ཨ་ཚི་ཐེ་ཁོ་པའི་འཕྲོད་བསྟེན་ཆུ་ཚད་སི་ཕེན་ལས་ལེགས་ཤིང་། སི་ཕེན་པ་རྣམས་ཐོག་མར་མོ་ཞི་
ཁོ་ལ་འབྱོར་དུས་ག་ས་གང་ལ་སོང་ནའང་ས་གནས་དེ་གའི་མི་ཚོས་བདུག་སྤོས་འཁྱེར་ནས་མཉམ་
དུ་འགྲོ་བར་བྱེད། ཚུལ་དེ་སི་ཕེན་པ་རྣམས་ཀྱིས་དོན་མ་གོ་བར་བླ་ན་མེད་པའི་གཟི་བརྗིད་ཅིག་
ལ་བརྩིས། འོན་ཀྱང་ང་ཚོས་ས་གནས་དེ་གའི་ཡིག་ཆ་ལས་ཤེས་རྟོགས་བྱུང་བ་ལྟར་ན། དོན་གྱིས་ས་
གནས་དེ་གའི་མི་ཚོས་གསར་དུ་སླེབས་པའི་མི་འདི་དག་གི་ལུས་སྟེང་དུ་ཁྱབ་པའི་དྲི་ངན་འགོག་ཆེད་རེད། )
གཞན་ཡང་ཕྱི་ནས་འོངས་བའི་མགྲོན་པོ་དེ་དག་གི་དངོས་པོས་ཨ་ཚི་ཐེ་ཁོ་པ་རྣམས་ཀྱི་
མགོ་རྨོངས་སུ་བཅུག སི་ཕེན་པའི་གྲུ་གཟིངས་ལ་མཚོན་ན་ཨ་ཙི་ཐེ་ཁོ་པ་རྣམས་ཀྱིས་མིག་གི་
དངོས་སུ་མཐོང་རྒྱུ་ཕར་ཞོག ཐ་ན་བློ་ཡིད་ལའང་དྲན་མྱོང་མེད། དེ་ལས་གཞན་སི་ཕེན་པ་རྣམས་
འཇིགས་སུ་རུང་བའི་སྲོག་ཆགས་ཤིག་ལ་ཞོན་ཏེ་རླུང་བཞིན་མགྱོགས་ལ། ལག་ཏུ་འོད་ཆེམ་ཆེམ་
བྱེད་པའི་དབྱུག་པ་ཞིག་ཐོགས་ཤིང་དེ་ལས་ཐོག་སྐད་འདྲ་བའི་སྒྲ་གྲགས་ནུས་ཤིང༌། ད་དུང་འོད་
ཟེར་འཁྱུག་པའི་རལ་གྲི་རིང་བོ་དང་སྲ་ཞིང་མཁྲེགས་པའི་ཁྲབ་རྨོག་ཡོད་པས། ས་གནས་དེ་གའི་
ཤིང་གྲི་དང་མེ་རྡོའི་མདུང་མོ་སོགས་ནི་དེ་དག་གི་དོ་ཟླར་ག་ལ་འོང་།
དེར་བརྟེན་ཨ་ཚི་ཐེ་ཁོ་པ་རྣམས་ཀྱིས་མི་དེ་དག་ལྷ་རུ་འདོད་ཅིང༌། ཡང་ལ་ལས་འདྲེ་དང་
ཤི་ཟིན་པའི་རྣམ་ཤེས། ཡང་ན་མཐུ་རྩལ་ཆེ་བའི་གདོན་འདྲེ་རུ་འདོད། དེའི་ཕྱིར་ཨ་ཚི་ཐེ་ཁོ་པ་
རྣམས་ཀྱིས་འཕྲལ་དུ་རྒྱལ་ཡོངས་ཀྱི་སྟོབས་ཤུགས་བཏོན་ནས་སི་ཕེན་གྱི་མི་འདི་དག་རྩ་མེད་མ་
བཏང་བར། ཐོག་མར་བསམ་བློ་བཏང་ཞིང༌། དེ་ནས་རེ་ཞིག་སྒུག མཐར་གྲོས་མོལ་བྱ་རྩིས་བྱས།
ཁོ་ཚོར་མཚོན་ན་བྲེད་ཤ་ལངས་དགོས་དོན་གང་ཡང་མེད་དེ། རྒྱུ་མཚན་ནི་གང་ལྟར་ཁོར་ཐི་སི་
འཁོར་དང་བཅས་པ་བསྡོམས་པས་མི550ལས་མེད་ལ། རང་གི་བཙན་རྒྱལ་ལ་མི་གྲངས་ས་ཡར་ཉེ་བས་སེམས་ཁྲལ་བྱེད་དགོས་དོན་གང་ཡོད་དམ།
དུས་མཚུངས་སུ་ཁོར་ཐི་སི་ཡང་ཨ་ཚི་ཐེ་ཁོ་པ་རྣམས་ལ་ཆ་རྒྱུས་ཅི་ཡང་མེད་ནའང་ཁོང་
དང་ལག་རོགས་པ་ཚོས་གནས་བབ་ཡག་པོ་གཞན་ཞིག་བཟུང་ཡོད། ཨ་ཚི་ཐེ་ཁོ་པས་སྐྱེས་
གཟུགས་མཚར་ཞིང་ལུས་ནས་དྲི་ངན་ཁྱབ་པའི་མི་འདི་དག་གི་མདུན་དུ། ཟུར་ལྟར་རུང་པའི་སྔར་
གྱི་ཉམས་མྱོང་ཅི་ཡང་མེད་པར་གྱུར། ཡིན་ནའང་སི་ཕེན་པ་རྣམས་ལ་མཚོན་ན་སྔ་མོ་ནས་སའི་གོ་
ལའི་ཐོག་ཏུ་ཤེས་མེད་པའི་མིའི་རིགས་ཀྱི་མངའ་ཁོངས་གསར་པ་ཡོད་པ་རྟོགས་ཡོད་པ་མ་ཟད།
ད་དུང་གཞན་གྱི་རྒྱལ་ཁབ་ལ་བཙན་འཛུལ་བྱེད་པ་དང་ཆ་མི་འཚལ་བའི་གནས་ཚུལ་ཐག་གཅོད་
པའི་ཐད་ནས་ཁོ་ཚོར་དེ་བས་ཀྱང་བྱང་ཆ་ལྡན། དེང་རབས་ཡོ་རོབ་གླིང་གི་དབང་འདུལ་མཁན་
གྱི་བསམ་པ་ནི་སྐབས་དེའི་ཚན་རིག་པ་དང་འདྲ་བར་ཤེས་རྟོགས་བྱུང་མེད་པའི་ཆ་ལ་སྤྲོ་བས་རབ་ཏུ་བརྟས་སོ། །
དེའི་རྐྱེན་གྱིས་ཁོར་ཐི་སི་སྤྱི་ལོ1519ལོའི་ཟླ7པར་ཉི་འོད་ལམ་ལམ་འཚེར་བའི་རྒྱ་མཚོའི་
འགྲམ་ངོགས་དེར་འབྱོར་དུས་ཐེ་ཚོམ་སྤུ་ཙམ་ཡང་སྐྱེས་མྱོང་མེད། དེ་ཡང་འཕྲུལ་སྣང་བརྩམས་
སྒྲུང་ཁྲོད་ཀྱི་གོ་ལ་གཞན་པའི་མི་ཞིག་འཇིག་རྟེན་འཕུར་གྲུ་ལས་ཐོན་པ་བཞིན། ཁོས་ཧ་ལས་ཤིང་
ཧང་སངས་པའི་ས་གནས་མི་རིགས་རྣམས་ལ “ང་ཚོ་ཞི་བདེའི་ཆེད་དུ་འོང་བ་ཡིན་པས། ང་ཚོ་
ཁྱོད་ཚོའི་གོང་མའི་སར་ཁྲིད་རོགས” ཞེས་བཤད། ཁོར་ཐི་སིས་རང་ཉིད་ནི་སི་ཕེན་རླབས་ཆེན་
གོང་མས་མངགས་པའི་ཞི་བདེའི་ཕོ་ཉ་ཡིན་པས། ཨ་ཚི་ཐེ་ཁོའི་དབང་བསྒྱུར་བ་མོང་ཐི་ཙུའུ་མ
རྒྱལ་ཐོག་གཉིས་པ་དང་ཕྱི་འབྲེལ་གླེང་མོལ་བྱེད་ཆོག་པའི་རེ་བ་བཅངས། (དོན་
གྱིས་འདི་ནི་ངོ་ཚ་མེད་པའི་རྫུན་གཏམ་ཞིག་སྟེ། ཁོར་ཐི་སིས་ཁྲིད་འོང་བ་ནི་འདོད་རྔམ་ཅན་གྱི་
ཉེན་མཆོང་པ་སྐོར་ཞིག་ལས་གྲུབ་པའི་ཁེར་རྐྱང་གི་མྱུལ་དཔྱད་རུ་ཁག་ཅིག་ཡིན་ཕྱིར། སི་ཕེན་གྱི་
གོང་མས་ཁོར་ཐི་སི་སུ་ཡིན་རྩ་བ་ནས་མི་ཤེས་པར་མ་ཟད། ཨ་ཚི་ཐེ་ཁོའི་མི་ཞེས་པ་དེ་བས་གོ་
ཐོས་ཙམ་ཡང་མེད།)ཨ་ཚི་ཐེ་ཁོ་པའི་དགྲ་ཟླའི་ལག་ནས་ཁོར་ཐི་སིས་ལམ་པ་དང་བཟའ་བཏུང༌།
དམག་དོན་ཐད་ཀྱི་རོགས་སྐྱོར་འགའ་ཐོབ་རྗེས། ཁོ་ཚོ་རྔམ་རྔམ་རྫིག་རྫིག་གིས་ཨ་ཚི་ཐེ་ཁོའི་འདུ་
ལོང་ཆེ་བའི་རྒྱལ་ས་ཐི་ནུའུ་ཆི་ཏི་ཐི་ལན་དུ་འབྱོར།
ཨ་ཚི་ཐེ་ཁོ་པས་འདི་བཞིན་ཕྱི་ཡུལ་གྱི་མི་རྒྱུས་མེད་འདི་དག་རང་གི་རྒྱལ་སར་ཁྲིད་འོང་
ཞིང༌། ད་དུང་གུས་གུས་ཞུམ་ཞུམ་ངང་ནས་གོང་མར་མཇལ་དུ་ཁྲིད། མཇལ་འཕྲད་ཀྱི་མཚམས་སུ་
ཁོར་ཐི་སིས་གློ་བུར་དུ་བཀའ་ཕབ་སྟེ། ལག་ན་ལྕགས་ཀྱི་མཚོན་ཆ་ཐོགས་པའི་སི་ཕེན་པས་མོང་
ཐི་ཙུའུ་མ་རྒྱལ་ཐོག་གཉིས་པའི་སྐུ་སྲུང་པ་མ་ལུས(དེ་དག་ལ་དབྱུག་པ་དང་རྡོ་གྲི་ལས་མེད)
དམར་གསོད་བཏང་བས། མཐར་མགྲོན་པོ་ཚོས་བདག་པོ་བཙོན་དུ་བཅུག་གོ །
སྐབས་དེར་ཁོར་ཐི་སི་ཉེན་ཁ་ཧ་ཅང་ཆེན་པོ་ཞིག་ལ་འཕྲད་ཡོད་དེ། གོང་མ་ཁོའི་ལག་ཏུ་ཡོད་
རུང་ཁོ་རང་ནི་རྒྱུས་མེད་ཀྱི་སྐམ་ས་ཆེན་པོ་ཞིག་ཏུ་ཡོད་པར་མ་ཟད། ད་དུང་ཁོང་ཁྲོས་མེ་ལྕེ་དགུང་
དུ་མཆེད་པའི་དམག་མི་ཁྲི་ཕྲག་དུ་མ་དང་ཁོ་རང་དགྲ་རུ་ལྟ་བའི་མི་སེར་ས་ཡ་དུ་མས་མཐའ་ནས་
བསྐོར་ཡོད། ཡིན་ནའང་ཁོའི་རྒྱབ་རྟེན་དུ་རུང་བ་ནི་སི་ཕེན་ནས་ཁྲིད་འོང་བའི་དམག་མི་བརྒྱ་ཕྲག་
དུ་མ་ལས་མེད་པ་དང་། གཞན་ཆེས་ཉེ་སར་ཡོད་པའི་སི་ཕེན་པའི་དཔུང་རོགས་དམག་དཔུང་ནི་
ཁུ་པ་ན་ཡོད་ལ། དེ་དག་གི་བར་ཐག་ལ་སྤྱི་ལེ1500བརྒལ་ཡོད་དོ། །
ཁོར་ཐི་སིས་མོང་ཐི་ཙུའུ་མ་རྒྱལ་ཐོག་གཉིས་པ་ཕོ་བྲང་དུ་བཙོན་འཇུག་བྱས་ཀྱང་། གོང་མར་
སྔར་བཞིན་རང་དབང་གིས་གང་སར་འགྲོ་ཆོག་པ་དང་ཐམས་ཅད་ལ་བདག་གཉེར་བྱེད་ཆོག་པ་
ལྟར་བཀོད་སྒྲིག་བྱས་ཏེ། ཁོ་རང་ནི “སི་ཕེན་པའི་ཕོ་ཉ” ཞིག་ཡིན་པའི་བཟོ་ལྟ་བསྟན། ཨ་ཚི་ཐེ་
ཁོ་བཙན་རྒྱལ་ནི་དབང་ཆ་གཅིག་སྡུད་ཆེ་བའི་སྲིད་དབང་གི་ཁོངས་སུ་གཏོགས་པས། སྔར་བྱུང་
མ་མྱོང་བའི་གནས་ཚུལ་འདི་དག་གིས་བཙན་རྒྱལ་ཧྲིལ་པོ་བྱེད་ནུས་ཉམས་པའི་གནས་སུ་གྱུར། ཕྱི་
ཚུལ་ནས་བལྟས་ན་མོང་ཐི་ཙུའུ་མ་རྒྱལ་ཐོག་གཉིས་པས་སྔར་བཞིན་བཙན་རྒྱལ་ལ་དབང་བསྒྱུར་
བྱེད་བཞིན་ཡོད་པས། ཨ་ཚི་ཐེ་ཁོའི་སྐུ་དྲག་སོགས་ཀྱིས་ཀྱང་ཁོང་གི་བཀའ་བརྩི་བ་འདྲ་མོད། དོན་
གྱིས་ཁོར་ཐི་སིས་གནམ་སྲས་ལ་བཙན་སྐུལ་གྱིས་རྒྱལ་ཕྲན་རྒྱལ་པོར་བཀའ་བསྒོས་པ་རེད། དུས་
ཡུན་ཟླ་བ་དུ་མའི་རིང་ལ་ཁོར་ཐི་སིས་ཕྱོགས་གཅིག་ནས་མོང་ཐི་ཙུའུ་མ་རྒྱལ་ཐོག་གཉིས་པ་དང་
ཁོའི་གཡོག་པོ་ཚོར་འདྲི་རྩད་བྱས་ཤིང༌། ཕྱོགས་གཞན་ཞིག་ནས་ས་ཁུལ་དེ་གའི་སྐད་རིགས་སོ་
སོའི་སྐད་སྒྱུར་བ་གསོ་སྐྱོང་བྱས་པར་མ་ཟད། ད་དུང་ཕྱོགས་བཞི་མཚམས་བརྒྱད་ལ་སི་ཕེན་གྱི་
མྱུལ་དཔྱད་པ་མངགས་ནས་ཨ་ཚི་ཐེ་ཁོ་བཙན་རྒྱལ་གྱི་ཚོ་པ་སོ་སོ་དང་མི་རིགས། གྲོང་ཁྱེར་བཅས་ལ་རྒྱུས་ལོན་ཟབ་མོ་བྱས།
མཐར་ཨ་ཚི་ཐེ་ཁོའི་སྐུ་དྲག་ཚོས་ཁོར་ཐི་སི་དང་མོང་ཐི་ཙུའུ་མ་རྒྱལ་ཐོག་གཉིས་པ་ལ་
ངོ་རྒོལ་བྱས་ཏེ། གོང་མ་གསར་པ་ཞིག་ཁྲི་ལ་བཀོད་ནས་སི་ཕེན་པ་རྣམས་ཐི་ནུ་ཆི་ཏི་ཐེ་ལན་
ནས་མཐར་སྐྲོད་བཏང་། ཡིན་ནའང་མི་ཤིགས་རྡོ་རྗེ་བྲག་ལས་བརྟན་པའི་བཙན་རྒྱལ་ལ་གས་
སྲུབས་མང་པོ་ཤོར་ཞིང་། འཚོལ་སྡུད་བྱས་པའི་ཆ་འཕྲིན་ལ་བརྟེན་ནས་ཁོར་ཐི་སིས་བཙན་རྒྱལ་
ནང་ཁུལ་གྱི་འགལ་བ་བེད་སྤྱད་དེ་མུ་མཐུད་དུ་དབྱེན་དཀྲུགས་བྱས། ཁོས་བཙན་རྒྱལ་གྱི་མངའ་
འབངས་མང་པོ་གྲོགས་སུ་བཀུགས་ནས་རང་དང་ལྷན་དུ་ཨ་ཚི་ཐེ་ཁོའི་སྐུ་དྲག་ཚོར་ངོ་རྒོལ་
བྱས་པ་དང་། འབངས་མི་འདི་དག་གིས་དོན་ལ་ནོར་འཁྲུལ་ཆེན་པོ་ཞིག་བཟོས་པ་རེད་ཟེར་
ནའང་ཆོག ཁོ་ཚོས་ཀྱང་ཨ་ཚི་ཐེ་ཁོའི་དབང་བསྒྱུར་ལ་སྡང་སེམས་སྐྱེས་མོད། འོན་ཀྱང་ཁོ་ཚོའི་
སི་ཕེན་པ་རྣམས་པ་རྣམས་ལ་རྒྱུས་མེད་པར་མ་ཟད། ཅ་ལེ་པི་རྒྱ་མཚོའི་ས་ཁུལ་གྱི་རིགས་རྒྱུད་རྩ་མེད་
བཏང་བའི་གོད་ཆགས་ལ་དེ་བས་ཀྱང་རྒྱུས་ཡོད་མི་སྲིད་པས། སི་ཕེན་པ་རྣམས་ཀྱི་རོགས་རམ་
འོག་ཨ་ཚི་ཐེ་ཁོའི་དབང་བསྒྱུར་གྱི་འཆིང་རྒྱ་ལས་གྲོལ་ཐུབ་སོང་སྙམ་པ་རེད། ཁོ་ཚོས་མཇུག་
མཐར་དབང་བསྒྱུར་བ་ཨ་ཚི་ཐེ་ཁོ་ནས་སི་ཕེན་པ་རུ་འགྱུར་འགྲོ་བར་བསམ་བློ་བཏང་མྱོང་མེད་
ལ། གཞན་གལ་སྲིད་ཁོར་ཐི་སི་གཙོ་བྱས་པའི་མི་བརྒྱ་ཕྲག་དུ་མ་འདིས་བསམ་ངན་ཁོག་བཅུག་
བྱས་ཚེ། ལས་སླ་མོ་སྒོ་ནས་ཁོ་ཚོ་ལྔ་ལམ་དུ་བརྫངས་ནུས་པར་ཡིད་ཆེས་ཡོད་པས། མི་འདི་དག་
གིས་ཁོར་ཐི་སི་ལ་ཡུལ་དམག་ཁྲི་ཕྲག་དུ་མའི་དམག་དཔུང་མཁོ་སྤྲོད་བྱས་པ་ལ་བརྟེན་ནས་
ཁོར་ཐི་སིས་ཐི་ནུའུ་ཆི་ཏི་ཐི་ལན་གྲོང་ཁྱེར་མཐའ་ནས་བསྐོར་ཅིང༌། མཐར་བདེ་བླག་ངང་གྲོང་ཁྱེར་དེ་བཙན་བཟུང་བྱས་པ་རེད།
སྐབས་དེ་ནས་བཟུང་སྟེ་སི་ཕེན་གྱི་དམག་མི་དང་མི་སེར་སྤེལ་མཁན་དེ་ལས་མང་པོ་ཞིག་
གཅིག་རྗེས་གཉིས་མཐུད་དུ་སླེབས་མགོ་བརྩམས། ལ་ལ་ཁུ་པ་ནས་འོང་བ་དང་། ལ་ལ་རྒྱང་རིང་
གི་སི་ཕེན་ནས་འོང་བ་རེད། ས་གནས་གཉུག་གནས་མི་རིགས་ཚོས་གནས་ཚུལ་དངོས་ཀྱི་ངོ་
གདོང་རྟོགས་དུས་ཡོངས་སུ་འཕྱིས། ཁོར་ཐི་སི་ཝེ་ར་ཁི་རོ་སིའི་མཚོ་འགྲམ་དུ་འབྱོར་བའི་དུས་
རབས་གཅིག་གི་ནང་ཚུན་དུ། མེ་གླིང་གི་གཉུག་གནས་མི་རིགས་བརྒྱ་ཆའི་དགུ་བཅུ་འཕྲལ་དུ་ཇེ་
ཉུང་དུ་ཕྱིན། དེའི་རྒྱུ་རྐྱེན་གཙོ་བོ་ནི་བཙན་འཛུལ་པའི་འཁྱེར་ཡོང་བའི་ནད་ཡམས་རེད། ཉེན་
ཁ་ལས་ཐར་བའི་མི་རྣམས་ལ་མཚོན་ནའང་རང་ཉིད་ད་ལྟ་ཧམ་སེམས་ཧ་ཅང་ཆེ་ཞིང་རིགས་
རྒྱུད་དམའ་འབེབས་བྱེད་པའི་མི་སྐོར་ཞིག་གི་ལག་ཏུ་ལྷུང་ཡོད་པས། དེ་དག་ཨ་ཚི་ཐེ་ཁོའི་དབང་
བསྒྱུར་པ་ལས་དྲག་པ་ལས་ཞན་པ་མ་ཡིན་ནོ། །
ཁོར་ཐི་སི་མོ་ཞི་ཁོ་རུ་འབྱོར་ནས་ལོ་ངོ10རྗེས་སུ། ཧྥུ་རན་ཞི་སི་ཁོ་ཕེ་ས་རོའོ་ཨིན་ཀཱ་བཙན་
རྒྱལ་གྱི་མཚོ་ངོགས་སུ་འབྱོར། ཁོའི་ལག་རོགས་ཐ་ན་ཁོར་ཐི་སི་ལས་ཀྱང་ཉུང་ཞིང་ཁྱོན་མི168མ་
གཏོགས་མེད། ཡིན་ནའང་སྔར་གྱི་བཙན་འཛུལ་ཤེས་བྱ་དང་ཉམས་མྱོང་ཕུན་སུམ་ཚོགས་པ་ཡོད་
པས། ཕེ་ས་རོའོ་ལ་རྒྱལ་ཁ་ལོན་པའི་གདེང་ཚོད་ཡོད་པ་དང་། ལྟོས་བཅས་ཀྱིས་བཤད་ན། ཨིན་ཀཱ་
བཙན་རྒྱལ་གྱིས་ཨ་ཚི་ཐེ་ཁོ་བཙན་རྒྱལ་ལ་གོད་ཆགས་ག་འདྲ་བྱུང་བ་ཅི་ཡང་ཤེས་ཀྱིན་མེད། ཕེ་
ས་རོའོ་ཡིས་ཁོར་ཐི་སིའི་བྱེད་སྟངས་མ་ལུས་ལད་ཟློས་བྱས་ཏེ། ཁོས་རང་ཉིད་ནི་སི་ཕེན་གོང་མས་
མངགས་པའི་ཞི་བདེའི་ཕོ་ཉ་ཡིན་པས། ཨིན་ཀཱའི་གོང་མ་ཨ་ཐ་ཝར་ཕཱ་མཇལ་
འཕྲད་དུ་ཁྲིད་རོགས་ཞུ་ཞེས་བཤད། དེའི་འཕྲོར་གོང་མ་བཙན་ཁྲིད་བྱས། དེ་རྗེས་ཕེ་ས་རོའོ་ཡིས་
ས་གནས་དེ་གའི་ཚོ་པའི་མནའ་འབྲེལ་ལ་བརྟེན་ནས་ཐོག་མར་བཙན་རྒྱལ་ཧྲིལ་པོ་བག་ལ་ཞ་
བར་བྱས་རྗེས་མཐའ་མར་བཙན་རྒྱལ་ཡོངས་རྫོགས་དབང་དུ་བསྡུས། གལ་སྲིད་ཨིན་ཀཱ་བཙན་
རྒྱལ་གྱི་འབངས་མི་ཚོས་མོ་ཞི་ཁོའི་མི་དམངས་ལ་ཐེབས་པའི་གོད་ཆགས་ཤེས་ཡོད་ཚེ། བཙན་
འཛུལ་པ་འདི་དག་ལ་ལས་སླ་མོས་ཡིད་ཆེས་བྱེད་མི་སྲིད། ཡིན་ནའང་ཁོ་ཚོས་དངོས་གནས་ཅི་ཡང་ཤེས་མེད་པ་རེད།
མིག་རྒྱང་ཐུང་དྲགས་པའི་དབང་གིས་རིན་དོད་ཆེན་པོ་སྤྲད་པ་ནི་མེ་གླིང་གི་གཉུག་གནས་
མི་རིགས་ཁོ་ན་མིན་ཏེ། སྐབས་དེར་ཡ་གླིང་གི་བཙན་རྒྱལ་ཁག་གིས(ཨོ་སི་མན་ཐུར་ཁེ་དང་པར་
སིག་བཙན་རྒྱལ། མོ་གྷོལ་བཙན་རྒྱལ། ཀྲུང་གོ)ཡོ་རོབ་པས་གསར་རྟོགས་གལ་ཆེན་བྱུང་བའི་
གཏམ་ཞིག་ཐོས་ཀྱང་། ཁོ་ཚོས་དོན་དག་འདིར་སྤྲོ་སྣང་ཅི་ཡང་མེད་པར་སྔར་བཞིན་འཇིག་རྟེན་
གྱི་ལྟེ་བ་ཨེ་ཤ་ཡ་ཡིན་པར་འདོད་པ་ལས། ཡོ་རོབ་པ་དང་མཉམ་དུ་མེ་གླིང་དང་ཞི་བདེ་རྒྱ་མཚོའི་
གྲུ་ལམ་གསར་པ་འཕྲོག་རྩོད་གཏན་ནས་བྱ་རྩིས་མེད། སྐབས་དེར་ཐ་ན་སུའུ་ཀི་ལན་དང་ཏེན་
མག་རྒྱལ་ཁབ་ལྟ་བུའི་ཉམ་ཆུང་གི་ཡོ་རོབ་ཀྱི་རྒྱལ་ཕྲན་འདི་དག་གིས་ཀྱང་སྔོན་ཆད་མེ་གླིང་ལ་
འཚོལ་ཞིབ་དབང་སྡུད་བྱས་མྱོང་མོད། འོན་ཀྱང་དབྱི་སི་ལན་གྱི་རྒྱལ་ཁབ་ཁག་དང་རྒྱ་གར། ཀྲུང་
གོ་བཅས་སྔར་བཞིན་གོ་མེད་ཚོར་མེད་ངང་བསྡད་པ་རེད། ཡོ་རོབ་གླིང་གི་སྲིད་དབང་ཁོངས་
སུ་མ་འདུས་པའི་རྒྱལ་ཁབ་ཁྲོད་དུ། ཆེས་ཐོག་མར་མེ་གླིང་དུ་དམག་དོན་རྒྱང་བསྐྱོད་བྱེད་མཁན་
ནི་ཉི་ཧོང་པ་རེད། སྤྱི་ལོ1942ལོའི་ཟླ6པར་ཉི་ཧོང་གི་རྒྱང་བསྐྱོད་དམག་དཔུང་ཞིག་གིས་ཨ་ལིའུ་
ཧྲིན་གླིང་ཚོམས་ཀྱི་ཁེ་སི་ཁ་གླིང་ཕྲན་དང་ཨ་ཐུའུ་གླིང་ཕྲན
གཉིས་བཙན་བཟུང་བྱས་ཤིང༌། གླིང་ཕྲན་འདི་གཉིས་ནི་ཨ་ལ་སི་ཀའི་མཚོ་ནང་དུ་
ཡོད། བཙན་བཟུང་བྱེད་པའི་བརྒྱུད་རིམ་ཁྲོད་ཁོ་ཚོས་ཨ་རིའི་དམག་མི10དང་ཁྱི་གཅིག་བཟུང་བ་
རེད། ཡིན་ནའང་ཕྱིས་སུ་ཉི་ཧོང་པ་རྣམས་མེ་གླིང་སྐམ་ས་ཆེན་པོའི་ཕྱོགས་སུ་གོམ་པ་གང་ཙམ་ཡང་བོར་མ་ནུས་སོ། །
མི་ལ་ལས་ཨའོ་སི་མན་བཙན་རྒྱལ་དང་ཡང་ན་ཀྲུང་གོ་ནི་བར་ཐག་ཧ་ཅང་རིང་དྲགས་པ་
དང༌། ཡང་ན་འབྲེལ་ཡོད་ཀྱི་ཚན་རྩལ་དང་དཔལ་འབྱོར། དམག་དོན་ཡོ་བྱད་བཅས་དཀོན་པའི་
དབང་གིས་མེ་གླིང་དུ་རྒྱང་བསྐྱོད་བྱེད་མ་ནུས་ཞེས་སྨྲ། འོན་ཀྱང་འདོད་ཚུལ་འདིར་དངོས་གནས་
ཁས་ལེན་དཀའ་སྟེ། རྒྱུ་མཚན་ནི་ཀྲེང་ཧོས་དུས་རབས15པའི་ལོ་རབས20པའི་སྐབས་སུ་ཨ་ཧྥེ་རི་
ཁ་ཤར་མར་རྒྱང་བསྐྱོད་བྱས་མྱོང་བས། གཞུང་ལུགས་ལྟར་ན་གླིང་ཆེན་ཨ་མེ་རི་ཁར་འགྲོ་རྒྱུ་ཡང་
དེ་འདྲ་དཀའ་མོ་ཞིག་ཡིན་མི་སྲིད། ཡིན་ནའང་འདི་ལས་ཀྲུང་གོ་དངོས་གནས་དེར་སྤྲོ་བ་མེད་པ་
ཤེས་ཐུབ། གཞན་ཀྲུང་གོས་འགྲེམ་སྤེལ་བྱས་པའི་ས་ཁྲ་རུ1602ལོར་ད་གཟོད་མེ་གླིང་གི་སྐམ་ས་
ཆེན་མོ་བཀོད་ཡོད། དེ་ཀྱང་ཡོ་རོབ་ཀྱི་ཆོས་སྤེལ་མཁན་ཚོས་བྲིས་པ་ཤ་སྟག་ཏུ་སྣང༌།
ལོ་ངོ་ཧྲིལ་པོ300ཡི་རིང་དུ་མེ་གླིང་དང་རྒྱ་མཚོ་ཆེན་པོའི་གླིང་། ནུབ་ཀྱི་རྒྱ་མཚོ་ཆེན་མོ། ཞི་
བདེ་རྒྱ་མཚོ་གང་དང་གང་ཡིན་རུང་ཡོད་ཚད་རྦད་དེ་ཡོ་རོབ་པས་དབང་བསྒྱུར་བྱེད་ཀྱིན་ཡོད་
ལ། ཐ་ན་གླེང་རིན་ཡོད་པའི་འཁྲུག་རྩོད་ཅིག་བྱུང་བའི་དབང་དུ་བཏང་ནའང་དེ་ནི་ཡོ་རོབ་
བཙན་དབང་རྒྱལ་ཁབ་བར་གྱི་ནང་དམེ་ཁོ་ན་ལས་མ་འདས། དེ་ནས་བཟུང་ཡོ་རོབ་པ་རྣམས་
ཀྱིས་རྒྱུ་ནོར་དང་ཐོན་ཁུངས་འབོར་ཆེན་བསགས་ཏེ། མཐར་ཁོ་ཚོར་ཨེ་ཤ་ཡ་ལ་བཙན་འཛུལ་
དང་བཙན་རྒྱལ་ཆེན་པོ་ཁག་ཕམ་ཉེས་གཏོང་བའི་ནུས་པ་ལྡན་པར་གྱུར། དེ་འཕྲོར་ཡོ་རོབ་པ་
ཚོས་བརྐུས་རྫས་བགོ་བཤའ་བྱས་པ་དང༌། མཐར་ཨའོ་སི་མན་དང་པར་སིག རྒྱ་གར། ཀྲུང་གོ་
བཅས་རྨོངས་གཉིད་ལས་སད་དུས་གཞི་ནས་འཕྱིས་དྲགས་སོ། །
དུས་རབས20པའི་དུས་སུ་ད་གཟོད་ཡོ་རོབ་གླིང་མ་ཡིན་པའི་རིག་གནས་དག་ལ་འཛམ་
གླིང་གོ་ལ་ཅན་གྱི་འདུ་ཤེས་བྱུང་། འོན་ཀྱང་འདི་ནི་ཡོ་རོབ་བཙན་དབང་འཐོར་ཞིག་འགྲོ་བའི་
གནད་འགག་གི་རྒྱུ་རྐྱེན་ཞིག་ཏུ་གྱུར། ཨར་ཅི་རི་ཡའི་རང་བཙན་དམག་འཁྲུག (1954-1962)
རྒྱག་པའི་དུས་སྐབས་དང་འདྲ་བར། ཧྥ་རན་སིའི་དམག་དཔུང་ལ་དགྲ་བོ་ཟིལ་གྱིས་གནོན་པའི་
མི་གྲངས་དང་ཚན་རྩལ། དཔལ་འབྱོར་བཅས་ཀྱི་ལེགས་ཆ་ལྡན་མོད། མཐར་ཨར་ཅི་རི་ཡའི་ངེས་
མེད་རྒོལ་རྡུང་རུ་ཁག་གིས་ཕམ་པར་བྱས། དེའི་རྒྱུ་མཚན་ནི་ཨར་ཅི་རི་ཡའི་མི་ལ་ཕྱོགས་གཅིག་
ནས་འཛམ་གླིང་རང་བཞིན་གྱི་མི་སེར་སྤེལ་པར་རྒོལ་གཏམ་གཏོང་བའི་དྲ་རྒྱས་རྒྱབ་སྐྱོར་ཐོབ་པ་
དང༌། ཕྱོགས་གཞན་ཞིག་ནས་འཛམ་གླིང་གི་སྨྱན་སྦྱོར་གླེང་ཕྱོགས་ཀྱིས(དེར་ཧྥ་རན་སི་རང་ཉིད་
ཀྱི་གླེང་ཕྱོགས་ཀྱང་འདུས།) ཁྲིད་སྟོན་བྱས་པས་རེད། གཞན་ཡང་ཝེ་ཐེ་ནམ་ལྟ་བུའི་རྒྱལ་ཁབ་
ཆུང་ངུ་ཞིག་གིས་སྟོབས་ལྡན་གྱི་ཨ་རི་ཕམ་པར་བྱས་པ་ཡང་འཐབ་ཇུས་འདིའི་རིགས་ལ་བརྟེན་
པ་རེད། ང་ཚོས་ངེས་མེད་རྒོལ་རྡུང་རུ་ཁག་འདི་དག་ལས་བཙན་དབང་རྒྱལ་ཁབ་གང་འདྲ་ཞིག་
ཡིན་རུང་ས་གནས་ཀྱི་ངོ་རྒོལ་ལས་འགུལ་དེ་འཛམ་གླིང་རང་བཞིན་གྱི་དོན་རྐྱེན་དུ་གྱུར་རྗེས་
ཉམས་དམའ་བར་ཕྱིན་འགྲོ་བ་མཐོང་ཐུབ། ཡ་མཚན་པ་ཞིག་ལ་གལ་སྲིད་ང་ཚོས་མོང་ཐི་ཙུའུ་མ་
རྒྱལ་ཐོག་གཉིས་པས་སྐབས་དེར་སི་ཕེན་གྱི་གླེང་ཕྱོགས་ལ་ཚོད་འཛིན་བྱ་ནུས་ཤིང་། སི་ཕེན་གྱི་
དགྲ་ཟླར(ཕོར་ཐིའུ་ཀལ་དང་ཧྥ་རན་སི། ཨོ་སི་མན་བཙན་རྒྱལ།)གྱུར་པའི་རྒྱལ་ཁབ་ཀྱིས་རྒྱབ་
སྐྱོར་ཐོབ་པ་ལ་ཆ་བཞག་ན། གནས་ཚུལ་ག་འདྲ་ཞིག་ཡིན་ནམ།
མཐོང་དཀོན་པའི་འབུ་སྡོམ་དང་བརྗེད་ཟིན་པའི་ཡི་གེ
དེང་རབས་ཚན་རིག་དང་དེང་རབས་བཙན་རྒྱལ་ལྟག་རྒྱབ་ཀྱི་སྒུལ་ཤུགས་ཡོད་ཚད་ཆོག་
ཤེས་མེད་པ་དེ་ཡིན་ཕྱིར། རྒྱང་རིང་གི་ཡུལ་གྲུ་དེ་ན་ངེས་པར་དུ་བྱ་དངོས་གལ་ཆེན་ག་གེ་མོ་
ཞིག་གིས་ཁོ་ཚོ་ཡོང་ནས་འཚོལ་ཞིབ་དང་རྒྱུས་ལོན་བྱེད་པར་རེ་སྒུག་བྱས་ཡོད་པར་སྙམ་ཡོད།
ཡིན་ནའང་ཚན་རིག་དང་བཙན་རྒྱལ་ཟུང་འབྲེལ་བྱས་པ་འདི་ཁོ་ན་ཙམ་མ་ཡིན་ཏེ། གཉི་གའི་
ཀུན་སློང་མཚུངས་པར་མ་ཟད། ཐ་ན་བྱེད་ཐབས་ཀྱང་ཧ་ཅང་འདྲའོ། །དེང་རབས་ཀྱི་ཡོ་རོབ་པ་
ལ་མཚོན་ན། བཙན་རྒྱལ་འཛུགས་རྒྱུ་ནི་ཚན་རིག་གི་དངོས་བརྟག་ཅིག་དང་འདྲ་ལ། དེ་བཞིན་
དུ་ཚན་རིག་གི་རིག་ཚན་ཞིག་འཛུགས་དུས་ཀྱང་རྒྱལ་ཁབ་ཅིག་འཛུགས་པའི་ཇུས་ཆེན་དང་ཀུན་ནས་མཚུངས་སོ། །
མུའུ་སི་ལིན་གྱིས་རྒྱ་གར་ལ་བཙན་འཛུལ་བྱེད་དུས་གནའ་རྫས་རིག་པ་བ་དང་ས་གཤིས་
རིག་པ་བ། མིའི་རིགས་རིག་པ་བ། ཡང་ན་སྲོག་ཆགས་རིག་པ་བ་སོགས་ཁྲིད་འོངས་ཏེ་རྒྱ་གར་
གྱི་ལོ་རྒྱུས་དང་རིག་གནས། ས་གཤིས། སྲོག་ཆགས་བཅས་ལ་ཕྲ་ཞིང་ཞིབ་པའི་སྒོ་ནས་ཉམས་
ཞིབ་གང་ཡང་བྱས་མྱོང་མེད། ཡིན་ནའང་དབྱིན་ཇིས་རྒྱ་གར་དབང་དུ་བསྡུས་རྗེས་ཡོད་ཚད་
མི་འདྲ་བར་གྱུར། སྤྱི་ལོ1802ལོའི་ཟླ4པའི་ཚེས10ཉིན་ནས་བཟུང་ལོ་ངོ60རིང་ལ་དབྱིན་ཇིས་རྒྱ་
གར་ལ་བརྟག་དཔྱད་ཆེན་པོ་བྱས་ཤིང༌། སྐབས་དེར་ས་གནས་ཀྱི་ངལ་རྩོལ་པ་དང་མཁས་པ། སྣེ་
ཤན་པ་བཅས་མི་ཁྲི་ཕྲག་ལྷག་ལ་བརྟེན་ནས་ཞིབ་ཚགས་ལྡན་པའི་རྒྱ་གར་ཧྲིལ་པོའི་ས་ཁྲ་བྲིས་
ཏེ། མཐའ་མཚམས་ལ་རྟགས་མཚན་བཀོད་ཅིང་བར་ཐག་ཚད་འཇལ་བྱས་པར་མ་ཟད། ཐ་ན་
ཇོ་མོ་གླང་མ་དང་ཧི་མ་ལ་ཡའི་རི་རྒྱུད་ཀྱི་རི་རྩེ་རྣམས་ཀྱི་ཡང་དག་པའི་མཐོ་ཚད་ཀྱང་སྐབས་
དེར་ཚད་འཇལ་བྱས་པ་རེད། དབྱིན་ཇིས་དངོས་གནས་རྒྱ་གར་གྱི་ཞིང་ཆེན་སོ་སོའི་དམག་དོན་
དང་གསེར་གྱི་ཐོན་ཁུངས་ལ་རྩད་ཞིབ་བྱས་པ་བདེན་མོད། འོན་ཀྱང་ཁོང་ཚོས་དུས་མཚུངས་
སུ་དཀའ་སྡུག་ཚད་མེད་མྱངས་ནས་རྒྱ་གར་གྱི་མཐོང་དཀོན་པའི་འབུ་སྡོམ་གྱི་ཆ་འཕྲིན་འཚོལ་
སྡུད་བྱས་ཤིང་། ཁ་དོག་རྣམ་པར་བཀྲ་བའི་ཕྱེ་མ་ལེབ་སྣ་ཚོགས་ལ་དཀར་ཆག་བསྒྲིགས་པ་དང་།
ཉམས་ཟིན་པའི་རྒྱ་གར་སྐད་ཀྱི་འབྱུང་ཁུངས་རྩད་གཅོད་དང་གཞན་ཀུན་གྱིས་བརྗེད་ཟིན་པའི་གནའ་ཤུལ་རེ་རེ་བཞིན་སྔོག་འདོན་བྱས་པ་རེད།
རྒྱ་གར་ཆུ་བོའི་འབབ་རྒྱུད་ཀྱི་ཤེས་རིག་ཁྲོད་སྔ་དུས་སུ་མོ་ཧན་ཛོ་ཏ་རོ(རྒྱ་
གར་སྐད་དུ “འཆི་བའི་ལུང་པར” གོ)ཞེས་པའི་གྲོང་ཁྱེར་ཆེན་པོ་ཞིག་ཡོད། ཧ་ལམ་སྤྱི་ལོ་སྔོན་
གྱི་ལོ3000ལྷག་གི་དུས་སུ་ཤིན་ཏུ་འདུ་ལོང་ཆེ་བའི་གྲོང་ཁྱེར་ཆེན་པོ་ཞིག་ཡིན། འོན་ཀྱང་སྤྱི་ལོ་སྔོན་
གྱི1900ལོར་གཏོར་བརླག་ཐེབས་ནས་མིང་ཙམ་ཡང་མེད་པར་གྱུར། ཡིན་ནའང་དབྱིན་ཇིའི་ཡར་
སྔོན་དུ། མཽརྱའི་རྒྱལ་རྒྱུད་དང་གུཔྟའི་བཙན་རྒྱལ། ལྡེ་ལིའི་ཁ་ཆེ་རྒྱལ་རབས། ཡང་ན་རླབས་ཆེན་གྱི་
མོ་གྷོལ་བཙན་རྒྱལ་གང་ཡིན་རུང༌། རྒྱ་གར་གྱི་དབང་བསྒྱུར་བ་ཚོས་གནའ་ཤུལ་འདི་དག་ལ་གཏན་
ནས་དོ་སྣང་བྱས་མྱོང་མེད། ཡིན་ནའང་དབྱིན་ཇིའི་གནའ་རྫས་རྟོག་ཞིབ་ཅིག་གིས་སྤྱི་ལོ1922ལོར་
གནའ་ཤུལ་འདི་ཤེས་རྟོགས་བྱུང་སྟེ། གནའ་རྫས་རྟོག་ཞིབ་ཚོ་ཆུང་ཞིག་མངགས་ནས་སྔོག་འདོན་
བྱས་པ་ལ་བརྟེན་ནས་རྒྱ་གར་གྱི་ཆེས་སྔ་ཤོས་ཀྱི་ཤེས་རིག་གསར་རྙེད་བྱུང་བ་རེད། འོན་ཀྱང་སྔོན་
ཆད་ཀྱི་རྒྱ་གར་པ་ཞིག་གིས་འདིའི་ཐད་ལ་བསམ་བློ་ཡང་འཁོར་མྱོང་མེད་དོ། །
དབྱིན་ཇིའི་ཚན་རིག་གི་ཡིད་དབང་འགུག་པའི་དོན་ཚན་གཞན་ཞིག་ནི། ཁྱིའུ་དབྱིབས་ཡི་གེ
བཤུ་འབྲི་བྱེད་པའི་བརྒྱུད་རིམ་རེད། ཁྱིའུ་དབྱིབས་ཡི་གེ་ནི་དབུས་ཤར་ས་ཁུལ་དུ་
ལོ་ངོ3000ཡས་མས་ལ་བེད་སྤྱོད་བྱས་པའི་ཡེ་གེ་ཡིན་ཡང་། ཧ་ལམ་སྟོང་ལོ་དང་པོ་མགོ་ཚུགས་
མ་ཐག་གི་དུས་སུ་ཡི་གེ་འདི་ཀློག་འདོན་ནུས་པའི་མི་ཡོངས་རྫོགས་ཚེ་ལས་འདས། དེ་ནས་བཟུང་
སྟེ་ས་གནས་ཡུལ་མིས་ནམ་རྒྱུན་དྲན་གསོའི་རྡོ་རིང་དང་རྡོ་རིང་། གནའ་བོའི་རྗེས་ཤུལ། སླ་ང་
དང་ཀ་ཏོ་ར་ཆག་རོ་སོགས་ཀྱི་ངོས་སུ་མཐོང་ནའང༌། ཟུར་དང་གླིང་ཡོད་པའི་ཡ་མཚན་ཅན་གྱི་
ཡི་གེ་འདི་ཀློག་ཤེས་མཁན་མ་བྱུང་། གཞན་ད་དུང་ང་ཚོས་ཤེས་གསལ་ལྟར་ན། ཁོ་ཚོས་འདིའི་
ཐད་ལ་ཐ་ན་ཚོད་ལྟ་ཙམ་ཡང་བྱས་མྱོང་མེད། དེ་ནས་སྤྱི་ལོ1618ལོའི་སྐབས་ནས་བཟུང་ཡོ་རོབ་
པས་ཁྱིའུ་དབྱིབས་ཡི་གེ་རྙེད་མགོ་བརྩམས། སྐབས་དེར་པར་སིག་ན་ཡོད་པའི་སི་ཕན་གྱི་གཞུང་
ཚབ་ཆེན་མོ་གནའ་བོའི་གྲོང་ཁྱེར་ཕོར་སི་ཕི་ལི་སིའི་གནའ་ཤུལ་ལ་ལྟ་སྐོར་དུ་
སོང༌། སྐབས་དེར་ཡི་གེ་དེ་དག་མཐོང་རུང་སུས་ཀྱང་ཁོ་ལ་འགྲེལ་བཤད་བྱེད་མ་ནུས། ཕྱིས་སུ་ཡི་
གེ་གསར་པ་ཞིག་གསར་རྟོགས་བྱུང་ཚུལ་ཡོ་རོབ་ཀྱི་མཁས་པ་ཚོའི་ངག་ནས་གཅིག་གིས་གཅིག་
ལ་བརྒྱུད་པས། ཁོ་ཚོའི་ཡིད་སེམས་དབང་མེད་དུ་འཕྲོག སྤྱི་ལོ1657ལོར་ཡོ་རོབ་གླིང་གི་མཁས་པ་
རྣམས་ཀྱིས་ཆེས་ཐོག་མར་པར་སིག་ནས་ཐོན་པའི་ཁྱིའུ་དབྱིབས་ཡི་གེ་པར་བཤུས་བྱས་པ་ཞིག་
འགྲེམ་སྤེལ་བྱས་པ་ནས་བཟུང་དཔེ་བཤུས་འདྲ་མིན་སྣ་ཚོགས་བྱུང་ཞིང༌། དེ་ནས་དུས་ཕྱིས་ཀྱི་
དུས་རབས་གཉིས་ཀྱི་ནང་དུ་ནུབ་ཕྱོགས་ཀྱི་མཁས་པ་མང་པོས་ཡི་གེ་དེ་དག་པར་བཤུ་བྱེད་ཆེད་
འབད་པ་གང་མང་བྱས་ཀྱང་ལེགས་འགྲུབ་མ་བྱུང༌།
དུས་རབས19པའི་ལོ་རབས30ནང་དུ་མིང་ལ་ཧིན་རེས་ལའོ་ལིན་སིན་
ཞེས་པའི་དབྱིན་ཇིའི་དམག་དཔོན་ཞིག་པར་སིག་ལ་ཡོ་རོབ་ལུགས་ཀྱི་དམག་སྦྱོང་བྱེད་
དུ་མངགས། ལའོ་ལིན་སིན་ཁོམ་དུས་སུ་རང་སྲོག་ལ་མི་འཛེམ་པར་ཕྱོགས་བཞིར་ལྟ་སྐོར་དུ་
སོང་ཞིང་། ཉིན་ཞིག་ལ་ལམ་ཁྲིད་མཁན་གྱིས་ཁོ་རང་ཙ་ཀོ་རུའོ་སི་རི་རྒྱུད་
ཀྱི་གཡང་གཟར་ངོས་ན་ཡོད་པའི་པེ་ཧེ་སི་ཏོན་རྡོ་བརྐོས་ཡི་གེ ཡོད་སར་
ཁྲིད། རྡོ་བརྐོས་ཡི་གེ་འདིའི་མཐོ་ཚད་ལ་ཧ་ལམ་སྨི15དང་ཞེང་ལ་སྨི25ཡོད་ལ། ཕལ་ཆེར་སྤྱི་ལོ་
སྔོན་གྱི་ལོ500དུས་སུ་པར་སིག་གི་གོང་མ་ཏ་ལུའུ་སི་ཡིས་བཀའ་ཕབ་སྟེ་གཡང་གཟར་འདིའི་ངོས་
སུ་བརྐོ་རུ་བཅུག གཞན་ད་དུང་གནའ་བོའི་པར་སིག་གི་ཡི་གེ་དང་ཨའེ་ལན་གྱི་ཡི་གེ་
པ་བྷི་ལུན་གྱི་ཡི་གེ་བཅས་ཁྱིའུ་དབྱིབས་ཡི་གེ་རིགས་གསུམ་གྱི་ལམ་ནས་བརྐོས་ཡོད། ས་དེ་
གའི་མང་ཚོགས་ཚང་མས་ཡི་གེ་འདི་འདྲ་ཞིག་ཡོད་པ་ཤེས་ནའང་ཀློག་ཤེས་མཁན་གཅིག་ཀྱང་མ་
བྱུང་། ལའོ་ལིན་སིན་གྱིས་ཡི་གེ་འདི་དག་པར་བཤུ་བྱེད་ཐུབ་ཚེ་ཁོང་དང་མཁས་པ་གཞན་རྣམས་
ཀྱིས་སྐབས་དེ་དུས་དབུས་ཤར་ས་ཆ་ཁག་གི་གནའ་ཤུལ་ནས་ཐོན་པའི་ཡི་གེ་འབོར་ཆེན་གྱི་ནང་
དོན་ཡང་སྙིང་གང་ཡིན་རྟོགས་ཐུབ་པས། དེ་ལྟར་བྱས་ཚེ་བརྗེད་ཟིན་པའི་གནའ་བོའི་འཇིག་རྟེན་
དུ་བགྲོད་པའི་སྒོ་གླེགས་ཡངས་པོ་ཕྱེ་ནུས་པར་ཡིད་ཆེས་བརྟན་པོ་བཅངས།
ཡི་གེ་དེ་དག་གི་དོན་རྟོགས་དགོས་ན་ཐོག་མར་ནོར་བ་མེད་པའི་སྒོ་ནས་ཕབ་བཤུ་བྱས་ཏེ་
ཡོ་རོབ་ཏུ་སྐྱེལ་ཐབས་བྱེད་དགོས། དེར་བརྟེན་ལའོ་ལིན་སིན་གྱིས་ཚེ་སྲོག་ཉེན་ཁར་ཐུག་རུང་
གཡང་གཟར་དེ་ངོས་སུ་འཛེགས་ཏེ་ཡི་གེ་དེ་དག་ཆད་ལུས་མེད་པར་ཕབ་བཤུས་བྱས་པ་དང་།
དེ་མཚུངས་སུ་ཁོང་གིས་ས་དེ་གའི་མི་དམངས་མང་ཚོགས་འགའ་ཤས་ལག་རོགས་ལ་གླས། ཁྱད་
པར་དུ་ཁུའུ་ཏི་རིགས་ཀྱི་བུ་ཆུང་ཞིག་འཛེགས་མི་ཐུབ་སར་སོང་ནས་ཡི་གེ་དེའི་སྟོད་
ཕྱེད་ཕབ་བཤུས་བྱས་པ་རེད། སྤྱི་ལོ1847ལོར་ཡི་གེ་དེ་དག་དངོས་སུ་ཆ་ཚང་ཡང་དག་ཅིག་ཕབ་
བཤུས་ལེགས་འགྲུབ་བྱུང་ནས་ཡོ་རོབ་ཏུ་བསྐྱལ་པ་རེད།
ལའོ་ལིན་སིན་འདི་ཙམ་ལ་ཡིད་ཚིམ་ནས་མ་བསྡད་པར། ཁོང་དམག་དཔོན་ཞིག་ཡིན་
པས་དམག་དོན་དང་ཆབ་སྲིད་ཀྱི་འོས་འགན་འགྲུབ་དགོས་ཀྱང༌། ཁོམ་ལོང་ཡོད་ཚེ་ཁོས་རྒྱུན་
ཆད་མེད་པར་ངོ་མཚར་གྱི་ཡི་གེ་འདི་དག་ལ་ཐབས་བརྒྱ་ཇུས་སྟོང་གིས་ཞིབ་འཇུག་བྱས་པས།
མཐར་ཁོང་གིས་གནའ་བོའི་པར་སིག་གི་རྡོ་རིང་སྟེང་གི་ཡི་གེ་ཁག་ཅིག་བསྒྱུར་ཐུབ་པ་བྱུང་།
ལས་ཀ་འདི་བལྟོས་བཅས་ཀྱིས་ཅུང་སླ་བའི་རྒྱུ་མཚན་ནི། གནའ་བོའི་པར་སིག་གི་སྐད་དང་
དེང་གི་པར་སིག་གི་སྐད་གཉིས་ལ་ཁྱད་ཆེན་པོ་མེད་པ་དང་ལའོ་ལིན་སིན་ཁོང་ཉིད་ཀྱང་དེང་
གི་པར་སིག་སྐད་ལ་ཤིན་ཏུ་བྱང་ཆ་ཡོད་པའི་ཕྱིར་རོ། །གནའ་བོའི་པར་སིག་སྐད་ཀྱི་ཆ་ཤས་ལ་
རྒྱུས་ལོན་བྱུང་རྗེས། ཁོ་རང་གིས་ཨའེ་ལན་གྱི་ཡི་གེ་དང་པ་བྷི་ལུན་གྱི་ཡེ་གེའི་ཆ་ཤས་བསྒྱུར་
བའི་གནད་འགག་ཁོང་དུ་ཆུད་པ་ལ་བརྟེན་ནས་གནའ་བོར་བགྲོད་སའི་སྒོ་ཆེན་འདི་ཡཾ་
པོར་ཕྱེ་པས། ང་ཚོས་གནའ་རབས་ཀྱི་འདུ་ལོང་ཆེ་བའི་སྐད་སྒྲ་ཐོས་ཤིང༌། སུའུ་མེར་ཚོང་འདུས་
ཀྱི་མི་དག་གི་འུར་སྒྲ་དང་ཡ་ཧྲུའུ་གོང་མས་སྐད་གསང་མཐོན་པོས་བཀའ་བསྒྲགས་པ། གཞན་
པ་བྷི་ལུན་གྱི་དཔོན་རིགས་བར་གྱི་རྩོད་གླེང་སོགས་ཐོས་བྱུང་བའི་སྣང་བ་འཆར། གལ་ཏེ་ལའོ་
ལིན་སིན་ནང་བཞིན་གྱི་དེང་རབས་ཡོ་རོབ་བཙན་རྒྱལ་རིང་ལུགས་པ་འདི་འདྲ་ཞིག་མེད་ཚེ།
གནའ་རབས་དབུས་ཤར་གྱི་བཙན་རྒྱལ་མང་པོ་ཞིག་གི་ལོ་རྒྱུས་ད་ལྟ་ནང་བཞིན་མི་ཡོད་དོ་ཅོག་གིས་ཤེས་མི་སྲིད་དོ། །
དེ་མིན་བཙན་རྒྱལ་རིང་ལུགས་ཀྱི་མཁས་པ་གལ་ཆེན་གཞན་ཞིག་ནི་ཝེ་ལེམ་རྗོན་སི་
ལགས་རེད། ཁོང་ཉིད1783ལོའི་ཟླ9པར་རྒྱ་གར་དུ་འབྱོར་ཏེ། བྷང་ག་ལ་ས་ཁུལ་གྱི་
ཆེས་མཐོའི་ཁྲིམས་ཁང་གི་ཁྲིམས་དཔོན་གྱི་འགན་བཞེས། དེ་ནས་བཟུང་རྒྱ་གར་གྱིས་ཁོང་གི་
ཡིད་སེམས་དབང་མེད་དུ་འཕྲོག་པས་ལོ་ཕྱེད་ཙམ་ཡང་མ་འགོར་བར་ཨ་ཤེ་ཡའི་རིག་གཞུང་
སློབ་ཚོགས་ཞེས་པ་བཙུགས་ཤིང་། རིག་གཞུང་རྩ་འཛུགས་འདིས་གཙོ་བོ་ཨེ་ཤ་
ཡའི་རིག་གནས་དང་ལོ་རྒྱུས། སྤྱི་ཚོགས་བཅས་ལ་ཞིབ་འཇུག་བྱས་པ་དང་། ཁྱད་པར་དུ་རྒྱ་གར་
དམིགས་སུ་བཀར་ནས་ཞིབ་འཇུག་བྱེད་བཞིན་ཡོད། ལོ་གཉིས་ཀྱི་རྗེས་སུ་རྗོན་སིས་རང་གི་ལེགས་
སྦྱར་ཡི་གེ་ལ་ལྟ་ཞིབ་བྱས་པའི་གྲུབ་འབྲས་འགྲེམ་སྤེལ་བྱས་ཤིང་། འདི་ནི་དེང་རབས་གཤིབ་
བསྡུར་སྐད་བརྡ་རིག་པའི་རིག་ཚན་གྱི་རྨང་རྡོ་རུ་གྱུར།
ལེགས་སྦྱར་གྱི་སྐད་ནི་གནའ་བོའི་རྒྱ་གར་གྱི་སྐད་ཆ་ཞིག་ཡིན་པ་དང༌། ཕྱིས་སུ་རྒྱ་གར་ཆོས་
ལུགས་ཀྱིས་མཆོད་སྦྱིན་བྱེད་དུས་སྤྱོད་པའི་སྐད་ཆ་ཞིག་ཏུ་གྱུར། འོན་ཀྱང་རྗོན་སིས་ལེགས་སྦྱར་
གྱི་སྐད་ནི་གྷི་རིག་གི་སྐད་དང་ལ་ཏིང་གི་སྐད་བཅས་ལ་འདྲ་བའི་ཆ་ཤིན་ཏུ་མང་པོ་ཡོད་པར་མ་
ཟད། སྐད་རིགས་དེ་དག་ཀྱང་ཀོ་ཐེ་སྐད་དང་ཁེ་ཨར་ཐེའི་སྐད། གནའ་བོའི་པར་སིག་
གི་སྐད། འཇར་མན་གྱི་སྐད། ཧྥ་རན་སའི་སྐད། དབྱིན་ཇིའི་སྐད་བཅས་ཀྱི་བར་དུའང་འདྲ་བའི་
ཆ་ཤིན་ཏུ་མང་པོ་ཡོད་ཅེས་བསྟན་པ་རེད། དཔེར་ན། ལེགས་སྦྱར་གྱི “ཨ་མ” ལ “matar” ཟེར་
ཞིང༌། གནའ་བོའི་ཁེ་ཨར་ཐེའི་སྐད་ཀྱི “mathir” ཟེར། རྗོན་སིས་རིགས་འདེད་བྱས་པ་ལྟར་ན།
སྐད་རིགས་འདི་དག་ཐམས་ཅད་ལ་ཐོག་མར་ངེས་པར་དུ་ཐུན་མོང་གི་སྐད་ཁུངས་ཤིག་ཡོད་ངེས་
ཤིང༌། དེ་ནི་གནའ་བོའི་དུས་ཀྱི་བརྗེད་ཟིན་པའི་སྐད་རིགས་ཀུན་གྱི་མེས་པོ་ཡིན་པར་འདོད། འདི་
ལྟར་ཁོང་ནི་ཕྱིས་སུ། “རྒྱ་གར་དང་ཡོ་རོབ་ཀྱི་སྐད་ཁོངས” ཞེས་པའི་མ་ལག་འདི་ཉིད་གསར་དུ་རྟོགས་མཁན་དུ་གྱུར་པ་རེད།
རྗོན་སིའི་ཞིབ་འཇུག་གལ་ཆེན་ཡིན་དོན་ནི། ཁོང་གིས་སྤོབས་པ་ཆེན་པོས་ཚོད་དཔག་ཅིག
(ད་དུང་ཡང་དག་ཡིན་པ།) བྱས་པའི་རྒྱུ་མཚན་ལས་གཞན། ཁོང་གིས་མ་ལག་ཅན་གྱི་སྐད་བརྡ་
ཞིབ་བསྡུར་བྱེད་པའི་གོ་རིམ་ཞིག་ཀྱང་འཕེལ་རྒྱས་སུ་བཏང༌། མཁས་པ་གཞན་དག་གིས་ཀྱང་
ཞིབ་འཇུག་ཐབས་ལམ་འདི་བཀོལ་ནས་འཛམ་གླིང་སྟེང་གི་སྐད་རིགས་ཡོངས་རྫོགས་ཀྱི་འཕེལ་
རྒྱས་ལ་འཐུས་སྒོ་ཚང་བའི་ཞིབ་འཇུག་བྱེད་པའི་སྒོ་གླེགས་ཡངས་པོར་ཕྱེས།
སྐད་བརྡ་རིག་པ་ལ་བཙན་རྒྱལ་གྱིས་རྒྱབ་སྐྱོར་ཆེན་པོ་ཐོབ་ཅིང་། ཡོ་རོབ་ཀྱི་བཙན་རྒྱལ་
ཁག་གིས་དབང་བསྒྱུར་ལ་ནུས་པ་ཐོན་པའི་ཆེད་དུ། ངེས་པར་དུ་མངའ་འབངས་ཀྱི་སྐད་ཆ་དང་
རིག་གནས་ལ་ཆ་རྒྱུས་ཡོད་དགོས་པའི་ངེས་ཤེས་ཟབ་མོ་འདྲོངས། སྐབས་དེར་དབྱིན་ཇིས་རྒྱ་གར་
དུ་བཅའ་སྡོད་ལ་མངགས་པའི་དཔོན་རིགས་རྣམས་ངེས་པར་དུ་ཀ་ཏ་མན་རྡུའི་སློབ་གྲྭ་ཞིག་ཏུ་
ལོ་ངོ་གསུམ་གྱི་ཡུན་ལ་སློབ་སྦྱོང་བྱ་དགོས་ལ། སློབ་ཁྲིད་ཀྱི་ནང་དོན་ནི་དབྱིན་ཇིའི་ཁྲིམས་ལུགས་
ལས་གཞན་ད་དུང་རྒྱ་གར་གྱི་ཁྲིམས་ལུགས་དང་མུའུ་སི་ལིན་གྱི་ཁྲིམས་ལུགས་སྦྱོང་དགོས། སྐད་
རིགས་ཀྱི་ཐད་ནས་གྷི་རིག་གི་སྐད་དང་ལ་ཏིང་གི་སྐད་ཕུད། གཞན་ད་དུང་ལེགས་སྦྱར་གྱི་སྐད་
དང་ཝོར་ཏུའུ་ཡི་སྐད། པར་སིག་གི་སྐད་སྦྱངས་དགོས། གཞན་རྩིས་རིག་དང་
དཔལ་འབྱོར་རིག་པ། ས་ཁམས་རིག་པ་སྦྱོང་དགོས་པར་མ་ཟད། ད་དུང་ཐའེ་མེར་དང་བྷང་ག་ལ།
རྒྱ་གར་བཅས་ཀྱི་རིག་གནས་ཀྱང་ངེས་པར་དུ་སྦྱངས་དགོས། སྐད་བརྡ་རིག་པ་སློབ་པའི་རྗེས་སུ་
ས་གནས་དེ་གའི་སྐད་ཆའི་ཆགས་རིམ་དང་བརྡ་སྤྲོད་ལ་རྒྱུས་ལོན་བྱེད་པར་ཕན་པ་ཆེན་པོ་ཡོད།
ཝེ་ལེམ་རྗོན་སི་དང་ཧིན་རེས་ལའོ་ལིན་སིན་སོགས་ཀྱིས་ཞིབ་འཇུག་བྱས་པའི་རྗེས་སུ། ཡོ་
རོབ་བཙན་རྒྱལ་རིང་ལུགས་པ་ཚོས་བཙན་རྒྱལ་ཧྲིལ་པོ་རང་གི་ལག་མཐིལ་གྱི་རི་མོ་ཇི་བཞིན་
རྒྱུས་ཡོད་དུ་གྱུར་པས། དབང་བསྒྱུར་བ་སྔ་མ་དག་ལས་རིང་དུ་བརྒལ་བར་མ་ཟད། ཐ་ན་ས་
གནས་མི་དམངས་རྣམས་ཀྱང་ཧ་ལས་པར་བྱས། ཤེས་བྱ་མང་པོ་ཞིག་གིས་མངོན་གསལ་གྱི་ཕན་
ཐོགས་ཆེན་པོ་བྱུང་ཡོད། རྒྱ་གར་ལ་མི་གྲངས་དུང་ཕྱུར་དུ་མ་ཡོད་ཀྱང་དབྱིན་ཇིའི་རྒྱ་གར་ན་ཡོད་
པའི་མི་གྲངས་ཤིན་ཏུ་ཉུང་ཉུང་ཞིག་ལས་མེད། གལ་སྲིད་ཁོ་ཚོར་ཡོད་པའི་ཤེས་བྱ་མིན་ཚེ། དབྱིན་
ཇིས་དུས་རབས་གཉིས་རིང་དུ་རྒྱ་གར་གྱི་མི་འདི་འདྲ་མང་པོ་ཞིག་ལ་དབང་བསྒྱུར་དང་གཉའ་
གནོན། བཤུ་གཞོག་བྱེད་ག་ལ་ནུས། དུས་རབས19པ་ནས་དུས་རབས20པའི་དུས་མགོའི་བར་
དབྱིན་ཇིའི་དཔོན་རིགས5000དང༌། དབྱིན་ཇིའི་དམག་མི་ཁྲི4ནས་ཁྲི7སྟེང་དུ་དབྱིན་ཇིའི་ཚོང་པ་
དང་གཡོག་པོ། ཆུང་མ་དང་བྱིས་པ་སོགས་མི་ཁྲི10བསྣན། འདི་ག་ཙམ་གྱིས་དབྱིན་ཇིས་རྒྱ་གར་
དབང་དུ་བསྡུས་ཤིང་རྒྱ་གར་ཧྲིལ་པོའི་མི་དུང་ཕྱུར3ལ་དབང་བསྒྱུར་བྱས་པ་རེད།
ཡིན་ནའང་བཙན་རྒྱལ་གྱིས་སྐད་བརྡ་རིག་པ་དང་སྐྱེ་དངོས་རིག་པ། ས་ཁམས་རིག་པ།
ལོ་རྒྱུས་རིག་པ་བཅས་ལ་རོགས་སྐྱོར་བྱེད་པ་ནི་དངོས་སྤྱོད་ཀྱི་རྒྱུ་རྐྱེན་ཁོ་ན་མ་ཡིན་པར། དུས་
མཚུངས་སུ་གལ་ཆེ་བའི་རྒྱུ་རྐྱེན་གཞན་ཞིག་ཀྱང་ཡོད་དེ། དེ་ནི་ཚན་རིག་གིས་བསམ་བློའི་ཐོག་
ནས་བཙན་རྒྱལ་ལུགས་མཐུན་དུ་གཏོང་ནུས་པའི་ཕྱིར་རོ། །དེང་རབས་ཡོ་རོབ་གླིང་གི་མིས “ཤེས་
བྱ་གསར་པ་སྦྱངས་ན” རང་ལ་ཕན་ཐོགས་ཡོད་པར་ཡིད་ཆེས་ཤིང༌། བཙན་རྒྱལ་རིང་ལུགས་
ཀྱིས་རྒྱུན་ཆད་མེད་པར་ཤེས་བྱ་གསར་པ་བསྐྱེད་ཐུབ་པའི་དབང་གིས་ཁོ་ཚོས་རང་ཉིད་ཀྱིས་དོ་
དམ་བྱེད་པ་ནི་ཡར་ཐོན་དང་དྲང་བདེན། ཧུར་བརྩོན་བཅས་ཀྱི་མཚོན་བྱེད་དུ་རློམ་བཞིན་ཡོད།
ད་ལྟའི་དུས་ལ་མཚོན་ན་ཡང་ས་ཁམས་རིག་པ་དང་གནའ་དཔྱོད་རིག་པ། རྩི་ཤིང་རིག་པ་བཅས་
ཀྱི་ལོ་རྒྱུས་གླེང་དགོས་ཚེ། ཡོ་རོབ་བཙན་རྒྱལ་གྱིས་དངོས་བརྒྱུད་གང་རུང་ནས་རོགས་འདེགས་
བྱས་ཚུལ་མི་གླེང་ཀ་མེད་དུ་གྱུར་ཡོད། དཔེར་ན། རྩི་ཤིང་རིག་པའི་ལོ་རྒྱུས་འཆད་དུས་ཨོ་སི་ཁྲུ་ལི་
ཡའི་གཉུག་གནས་མི་རིགས་ལ་ཐེབས་པའི་གོད་ཆགས་གླེང་མཁན་ཤིན་ཏུ་དཀོན་ཞིང་། དེ་ལས་
ལྡོག་སྟེ་ཀྲན་མུའུ་སི་ཁའོ་ཁི་དང་སྦན་ཁི་སི་ལ་བསྟོད་པའི་མཐེ་བོང་བསྒྲེངས་མཁན་ཤིན་ཏུ་མང་པོ་ཡོད་པ་བཞིན་ནོ། །
དེ་མིན་བཙན་རྒྱལ་ལ་ཤེས་བྱ་གསར་པ་ཐོབ་རྗེས་ཉུང་མཐར་ཡང་རིགས་པའི་ཐོག་ནས་
དབང་དུ་བསྡུས་པའི་མི་རིགས་ལ་ཡང་ཕན་ཐོགས་ཡོད་ཅིང་། ཁོ་ཚོར “ཡར་ཐོན” གྱི་འབྲས་
བུ་ལོངས་སུ་སྤྱོད་དུ་འཇུག དཔེར་ན། སྨན་བཅོས་དང་སློབ་གསོ་ཐོབ་པ། ལྕགས་ལམ་དང་མིས་
བཟོས་གཙང་པོ་བསྐྲུན་པ། གཞན་སྲིད་ཁྲིམས་དྲང་བདེན་དང་དཔལ་འབྱོར་དར་རྒྱས་ཡོང་བར་
ཁག་ཐེག་ཏན་ཏིག་ཡོད། བཙན་རྒྱལ་རིང་ལུགས་ཀྱིས་ཁོ་ཚོས་དོ་དམ་བྱེད་པ་ནི་གང་བྱུང་དུ་ཁྱབ་
པའི་བཤུ་གཞོག་གི་བྱ་སྤྱོད་ཅིག་མ་ཡིན་པར་དེ་ནི་གཞན་ཕན་གྱི་བྱ་སྤྱོད་ཅིག་ཡིན་པ་དང་། ཡོ་
རོབ་མ་ཡིན་པའི་མི་རིགས་དག་ལ་བདག་སྐྱོང་བྱེད་པ་ཡིན་ཞེས་བསྙད་པ་རེད། དབྱིན་ཇིའི་རྩོམ་
པ་པོ་ར་ཏེ་ཡ་ཏི་ཁེ་ཕུའུ་ལིན་གྱིས་བཤད་པ་ནང་བཞིན་འདི་ནི “མི་རྒྱུད་དཀར་པོའི་འགན་འཁྲི” ཞིག་ཡིན་ཏེ།
མི་རྒྱུད་དཀར་པོའི་འགན་འཁྲི་དང་དུ་བླངས་ཏེ།
ཕུལ་ཏུ་བྱུང་བའི་འབངས་མི་མཐའ་གྲུ་ཀུན་ལ་མངགས།
རང་གི་བུ་རྒྱུད་མཐར་སྐྲོད་དུ་བཏང་བ་ནང་བཞིན་བགྱིས་པ་ནི།
བཟུང་དམག་གི་དགོས་མཁོ་སྐོང་ཆེད་ཁོ་ན་ཉིད།
གོ་མཚོན་མཐའ་དག་ལུས་ལ་བགོས་ཏེ།
ཞབས་འདེགས་ཞུ་ཡུལ་དུ་གྱུར་བའི་ཀླ་ཀློའི་རིགས་དེ་དག་ནི—
གསར་དུ་འབངས་སུ་བཀུག་པའི་གཤིས་རྒྱུད་གྱོང་བའི་མི་ཚན་ཞིག་སྟེ།
ཁོ་ཚོའི་ཕྱེད་ཀ་གདོན་འདྲེ་དང༌།
ཕྱེད་ཀ་རྨོངས་སེམས་མ་ཡལ་པའི་བྱིས་པའོ། །
དོན་དངོས་ཀྱིས་རྟོག་བཏགས་བྱས་པའི་གཏམ་རྒྱུད་འདི་དག་གི་མཐིལ་བརྟོལ་སྲིད་པ་ནི་
སྨོས་མ་དགོས། སྤྱི་ལོ1764ལོར་དབྱིན་ཇིས་བྷང་ག་ལའི་ས་ཁུལ་དབང་དུ་བསྡུས་ཤིང༌། སྐབས་
དེར་བྷང་ག་ལ་ནི་རྒྱ་གར་གྱི་ཆེས་འབྱོར་ཕྱུག་ལྡན་པའི་ཞིང་ཆེན་ཞིག་ཡིན་ཞིང༌། དབང་བསྒྱུར་
མཁན་གསར་པ་འདི་དག་གིས་བཙན་ཤེད་ཀྱིས་ཁྲལ་བསྡུ་ཧམ་གཉེར་བྱས་པ་ཕུད་བཅོས་སྐྱོང་
བྱེད་པའི་འདུན་པ་གདོད་ནས་བྲལ་བས། ལག་བསྟར་བྱས་པའི་དཔལ་འབྱོར་སྲིད་ཇུས་དེ་གོད་
ཆགས་ཆེན་པོ་ཞིག་དང་འདྲ་བར་དུས་ཐུང་གི་ལོ་ངོ་ཁ་ཤས་འདས་རྗེས་བྷང་ག་ལའི་ས་ཁུལ་
དུ་མུ་གེ་ཆེན་པོ་བྱུང༌། མུ་གེ་དེ་ནི་སྤྱི་ལོ1769ལོར་མགོ་བརྩམས་ཤིང་སྤྱི་ལོ1770ལོར་ཡང་རྩེར་
སླེབས། ལོ་བཞི་ལ་བསྟུད་མར་བྱུང་སྟེ་སྤྱི་ལོ1773ལོར་ད་གཟོད་མཇུག་བསྒྲིལ་པ་རེད། མུ་གེའི་
གོད་ཆགས་འདིའི་ཁྲོད་དུ་མི་བྱེ་བ་གཅིག་རྐྱེན་ལམ་དུ་ཤོར་བ་དེ་བྷང་ག་ལ་ས་ཁུལ་གྱི་སྤྱིའི་མི་གྲངས་ལས1/3ཟིན་པ་རེད།
དོན་དངོས་ནི་དབྱིན་ཇིའི་གཉའ་གནོན་དང་བཤུ་གཞོག་ཡིན་ནའང་འདྲ། ཡང་ན “མི་རྒྱུད་
དཀར་པོའི”འགན་འཁུར་སོགས་གང་ཡིན་རུང་རྦད་དེ་དངོས་དོན་མིན་ཡང༌། གང་ལྟར་ཡོ་
རོབ་བཙན་རྒྱལ་སོ་སོས་གཞི་རྒྱ་འདི་འདྲ་ཆེན་པོ་ཞིག་ལ་བརྟེན་ནས་དོན་དག་འདི་འདྲ་མང་པོ་
བསྒྲུབས་པ་ལ་གཞིགས་ན། ཕྱོགས་གང་དུ་ལངས་ནའང་དོན་རྐྱེན་གང་མང་ཞིག་གི་བདེན་དཔང་
རྙེད་ཐུབ། ཁྱོད་ཀྱིས་བསམ་ན་བཙན་རྒྱལ་འདི་དག་ནི་དངོས་གནས་གདོན་འདྲེ་མ་རུངས་པ་ཞིག་
དང་མཚུངས་པར་གོ་ལ་ཧྲིལ་པོར་ཤི་རྨས་དང་གཉའ་གནོན། དམའ་འབེབས་ཁྱབ་པར་བྱས་སོང་
སྙམ་སྟེ། ཁོ་ཚོས་འདིའི་ཐད་ཀྱི་ཉེས་པ་ཅི་བསགས་གུང་བསྒྲིགས་ཚེ་ཤེས་བྱ་ཀུན་བཏུས་ལྟ་བུའི་
དཔེ་དེབ་ཅིག་བསྒྲིག་ཆོག དེ་བཞིན་དུ་ཁྱེད་ཀྱིས་བསམ་པར་བཙན་རྒྱལ་དེ་དག་གིས་དོན་དམ་
པར་མངའ་འབངས་རྣམས་ལ་སྨན་རྫས་དང་དཔལ་འབྱོར་གྱི་ཁོར་ཡུག་བཟང་པོ། བདེ་འཇགས་
མཁོ་སྤྲོད་བྱ་འདོད་པ་རེད་སྙམ་ནའང་། ཁོ་ཚོའི་གྲུབ་འབྲས་རྣམས་གང་བྱུང་དུ་གུང་བསྒྲིགས་ཚེ་
ཤེས་བྱ་ཀུན་བཏུས་གཞན་ཞིག་བསྒྲིག་ཆོག བཙན་རྒྱལ་དང་ཚན་རིག་གཉིས་ཟུང་འབྲེལ་དམ་ཟབ་
བྱས་པའི་རྐྱེན་གྱིས་དེ་དག་ལ་སྟོབས་ཤུགས་ཆེན་པོ་དེ་འདྲ་ཞིག་བྱུང་ནས་འཛམ་གླིང་ཡོངས་ལ་
ཡར་རྒྱས་ཆེན་པོ་བྱུང་། རྒྱུ་མཚན་དེ་དག་དབང་གིས་ང་ཚོས་སྟབས་བདེ་སྒོས་དེ་དག་ཡང་སྙིང་
ལེགས་ཉེས་གང་ཡིན་ཚིག་ཐག་གཅོད་མི་ནུས་སོ། །བཙན་རྒྱལ་གྱིས་ང་ཚོས་ངོས་ཟིན་པའི་འཇིག་
རྟེན་འདི་གསར་སྐྲུན་བྱས་པར་མ་ཟད། དེའི་ཁྲོད་དུ་ད་དུང་ང་ཚོའི་འཛམ་གླིང་ལ་བརྡར་ཤ་
གཅོད་པའི་འདུ་ཤེས་འཛིན་སྟངས་ཀྱང་འདུས་པ་རེད།
ཡིན་ནའང་ཚན་རིག་ཀྱང་བཙན་རྒྱལ་རིང་ལུགས་པས་མ་རུང་བའི་ཕྱོགས་འགའ་ལ་བེད་
སྤྱོད་བྱས་ཡོད། སྐྱེ་དངོས་རིག་པ་བ་དང་མིའི་རིགས་རིག་པ་བ། ཐ་ན་སྐད་བརྡ་རིག་པ་བ་སོགས་
ཐམས་ཅད་ཀྱིས་ཚན་རིག་གི་བདེན་དཔང་ཁ་ཤས་བཏོན་ཏེ། ཡོ་རོབ་པ་རྣམས་མི་རིགས་གཞན་
དག་ལས་ཕུལ་ཏུ་བྱུང་བས། གཞན་ལ་དབང་བསྒྱུར་བྱེད་པའི་དབང་ཆ (ཡང་ན་འགན་འཁྲི་
ཡིན་ནམ།)ཡོད་པར་ར་སྤྲོད་བྱས། ཕྱིས་སུ་ཝེ་ལེམ་རྗོན་སིས་རྒྱ་གར་དང་ཡོ་རོབ་ཀྱི་སྐད་ནི་
འབྱུང་ཁུངས་གཅིག་ཅིང༌། གདོད་མའི་སྐད་རིགས་ག་གེ་མོ་ཞིག་ནས་མཆེད་པའི་ལྟ་བ་བཏོན་པ་
ནས་བཟུང་། མཁས་པ་ཚོས་གཅིག་རྗེས་གཉིས་མཐུད་ཀྱིས་གནའ་དུས་སུ་ཡང་སྙིང་སུ་ཞིག་གིས་
སྐད་རིགས་འདི་བཤད་མྱོང་བར་ཞིབ་འཇུག་བྱས། ཁོ་ཚོས་ཤེས་གསལ་ལྟར་ན། ཆེས་སྔ་མོའི་དུས་
སུ་ལེགས་སྦྱར་གྱི་སྐད་ཕ་སྐད་དུ་བཟུང་བའི་མི་རིགས་ཤིག་ལོ་ངོ3000གོང་ལ་ཨེ་དབུས་ནས་རྒྱ་
གར་ལ་བཙན་འཛུལ་བྱས་ཤིང་། ཁོ་ཚོས་རང་ལ “ཨརྱ”་ཞེས་འབོད། དེ་བཞིན་དུ་
གདོད་མའི་པར་སིག་གི་སྐད་ཕ་སྐད་དུ་བཟུང་མཁན་ཚོས་རང་ལ་ཡང “ཨརྱེ”
རུ་འབོད། དེར་བརྟེན་ཡོ་རོབ་ཀྱི་མཁས་པ་ཚོས་གདོད་མའི་ལེགས་སྦྱར་གྱི་སྐད་དང་པར་སིག་གི་
སྐད་འཆད་མཁན་དེ་དག་ནི་ངེས་པར་དུ“ཨརྱའི་རིགས” ཤིག་ཡིན་པར་རིགས་
འདེད་བྱས་པ་རེད། དེས་ན་རླབས་ཆེན་གྱི་རྒྱ་གར་དང་པར་སིག གྷི་རིག རོམ་སོགས་ཀྱི་ཤེས་རིག་
མཐའ་དག་ཨརྱ་མི་རིགས་ཀྱིས་གསར་སྐྲུན་བྱས་པ་ཡིན་སྲིད་དམ། དེའི་འཕྲོར་དབྱིན་ཇི་དང་ཧྥ་
རན་སི། འཇར་མན་སོགས་རྒྱལ་ཁབ་ཁག་གི་མཁས་པ་རྣམས་ཀྱིས་ཨརྱའི་རིགས་ཀྱི་སྐད་བརྡ་
རིག་པའི་གཞུང་ལུགས་དང་ཏར་ཝུན་གྱི་འཕེལ་འགྱུར་སྨྲ་བ་གཉིས་ཟུང་འབྲེལ་བྱས་ཏེ། “ཨརྱའི་
མི”ཞེས་པ་ནི་སྐད་བརྡའི་ཐད་ཀྱི་རུས་ཚོགས་ཁོ་ན་ཙམ་མ་ཡིན་པར། སྐྱེ་དངོས་ཐད་ཀྱི་རུས་
ཚོགས་ག་གེ་མོ་ཞིག་གམ་རིགས་རྒྱུད་ཅིག་ཡིན་པའི་འདོད་ཚུལ་བཏོན་པར་མ་ཟད། འདི་ནི་
རིགས་རྒྱུད་རང་ག་བ་ཞིག་མ་ཡིན་པར་རིགས་རྒྱུད་རྩེ་གྲ་ཞིག་ཡིན་ཞིང༌། ཁོ་ཚོའི་གཟུགས་སྟོབས་
ཆེ་ཞིང༌། གསེར་མདོག་གི་སྐྲ་ལོ་དང་མཐིང་མདོག་གི་མིག་ཟུང༌། ལས་ཀར་བརྩོན་སེམས་ཆེ་ཞིང་
རྗེས་དཔག་གི་བློ་མངའ་བ་ཞིག་ཡིན་པ་དང༌། ཁོ་ཚོ་བྱང་ཕྱོགས་ཀྱི་སྨུག་པའི་ཁྲོད་ནས་ཡོང་སྟེ་
འཛམ་གླིང་ཧྲིལ་པོའི་རིག་གནས་ཀྱི་རྨང་གཞི་བཏིངས། འོན་ཀྱང་ཡིད་ཕངས་པ་ཞིག་ལ་རྒྱ་གར་
དང་པར་སིག་ལ་བཙན་འཛུལ་བྱེད་པའི་ཨརྱའི་མི་རྣམས་ས་གནས་ཀྱི་གཉུག་གནས་མི་རིགས་
ལ་རྒྱུད་འདྲེས་པས། ཤ་མདངས་དཀར་པོ་དང་སྐྲ་ལོ་སེར་པོ་མེད་པར་གྱུར་པར་མ་ཟད། བརྩོན་
སེམས་དང་རྗེས་དཔག་གི་བློ་སྤོབས་ཀྱང་ཉམས་པར་གྱུར། དེའི་ཕྱིར་རྒྱ་གར་དང་པར་སིག་གི་
ཤེས་རིག་ཉིན་རེ་བཞིན་ཉམས་ཞན་དུ་གྱུར། ཡིན་ནའང་ཡོ་རོབ་གླིང་ལ་མཚོན་ན་ཨརྱའི་མི་རྒྱུད་
སྔར་བཞིན་ལྷད་མ་འདྲེས་པར་སྔར་ལྟར་རྒྱུད་པ་གཙང་མར་གནས་ཡོད། རྒྱུ་འདི་དག་ལ་བརྟེན་
ནས་ཡོ་རོབ་པས་ངེས་པར་དུ་འཛམ་གླིང་དབང་དུ་བསྡུ་དགོས་ཤིང༌། ཁྱད་པར་དུ་ཁོ་ཚོ་འཛམ་
གླིང་གི་དབང་བསྒྱུར་བ་བྱས་ན་ཤིན་ཏུ་འཚམ་ཞིང་། རིགས་དམན་པ་རྣམས་ཀྱིས་རང་གི་རིགས་
རྒྱུད་ལ་སྦགས་བཙོག་ཐེབས་པ་ལ་གཟབ་དགོས་པར་སྨྲ།
ལོ་བཅུ་ཕྲག་དུ་མའི་རིང་ལ་རིགས་རྒྱུད་རིང་ལུགས་ཀྱི་གཞུང་ལུགས་དེ་རིགས་ཐལ་རླུང་
འཚུབ་པ་ལྟར་གང་སར་ཁྱབ་ཀྱང་། ད་ལྟ་ཚན་རིག་པ་དང་ཆབ་སྲིད་པ་ཚོས་གླེང་བར་མི་སྤོབས་
པའི་འཛེམ་བྱར་གྱུར་ཡོད། ང་ཚོས་ཞུམ་པ་མེད་པར་རིགས་རྒྱུད་རིང་ལུགས་ལ་ངོ་རྒོལ་བྱས་དང་
བྱེད་བཞིན་ཡོད་ནའང་འཐབ་ཕྱོགས་གཞན་དུ་སྤོས་ཟིན་པ་ད་དུང་ཚོར་མེད། སྔོན་ཆད་རིགས་
རྒྱུད་རིང་ལུགས་ཀྱིས་བཙན་རྒྱལ་ཁྲོད་དུ་བཟུང་བའི་བསམ་བློའི་གོ་གནས་ད་ལྟ་རིག་གནས་རིང་
ལུགས་ཀྱིས་ཚབ་བྱས་པ་རེད། མིག་སྔར་ཐ་སྙད་འདིར་གོ་དོན་གསལ་པོ་མེད་ཀྱང་
ཕལ་ཆེར་མཚན་ཉིད་འདི་འདྲ་ཞིག་བཏོན་ཆོག་པའི་དུས་ལ་སླེབས་ཡོད། དེང་སྐབས་ཀྱི་ཤེས་པ་
ཅན་གྱི་སྡེ་ལ་མཚོན་ན་མི་ཚོགས་ཐ་དད་ཀྱི་བཟང་ངན་ལ་ཞིབ་བསྡུར་བྱེད་དུས། ཕལ་ཆེར་ལོ་
རྒྱུས་སྟེང་གི་རིག་གནས་ཐད་ཀྱི་ཁྱད་པར་གླེང་བ་ལས་སྐྱེ་དངོས་ཐད་ཀྱི་རིགས་རྒྱུད་ཀྱི་ཁྱད་པར་
མ་ཡིན། ང་ཚོས་དེ་ཉིད “ཁོ་ཚོའི་ཁྲག་གི་ཁྲོད་དུ་གནས་ཡོད” ཅེས་མི་ཟེར་པར “ཁོ་ཚོའི་རིག་
གནས་ཁྲོད་དུ་གནས་འདུག”ཅེས་ཟེར་བ་རེད།
དེར་བརྟེན་མུའུ་སི་ལིན་གྱི་གནས་སྤོ་མཁན་ལ་ངོ་རྒོལ་མཐའ་གཅིག་ཏུ་བྱེད་པའི་ཡོ་རོབ་
གཡས་རུ་ཏང་ཁག་གིས་ཀྱང་། རིགས་རྒྱུད་དམའ་འབེབས་ཐད་ལ་མཉམ་འཇོག་བྱེད་ཀྱིན་ཡོད།
ཧྥ་རན་སིའི་ཐལ་ཆེ་གཡས་ཕྱོགས་ཏང་ཁག་གི་མི་རིགས་འཐབ་ཕྱོགས་
ལྟ་བུར་དཔེ་བཞག་ན། ཏང་དེའི་གཙོ་འཛིན་མར་ལིན་ལི་ཕུན་གྱིས་
བརྙན་འཕྲིན་སྟེང་ནས་སྐད་གསེང་མཐོན་པོས “མི་ཐ་ཤལ་འདི་དག་གིས་ང་ཚོ་ཨརྱའི་མི་རྒྱུད་ལ་
སྦགས་བཙོག་བཟོས་སོང་། ང་ཚོ་ཨརྱའི་མི་རིགས་ཀྱི་ཤེས་རིག་ལ་གཏོར་བརླག་བཏང་སོང” ཞེས་
གཏན་ནས་བཤད་མི་སྲིད། དེ་མཚུངས་སུ་ཧྥ་རན་སིའི་མི་རིགས་འཐབ་ཕྱོགས་དང་ཧོ་ལན་གྱི་རང་
དབང་དམངས་གཙོ་ཏང་། ཡང་ན་ཨོ་སི་ཁྲུ་རི་ཡའི་མ་འོངས་མནའ་འབྲེལ
སོགས་ཀུན་གྱིས་ནུབ་ཕྱོགས་རིག་གནས་ཀྱི་འབྱུང་ཡུལ་ཡོ་རོབ་གླིང་ཡིན་
པས། དེར་དམངས་གཙོ་དང་དཀྱེལ་ཡངས། ཕོ་མོ་འདྲ་མཉམ་གྱི་དགེ་མཚན་ལྡན། འོན་ཀྱང་མུའུ་
སི་ལིན་གྱི་རིག་གནས་ནི་དབུས་ཤར་ས་ཁུལ་ནས་བྱུང་བ་དང༌། དེར་ཆབ་སྲིད་གྲལ་རིམ་དང་ཆོས་
ལུགས་འཚབ་སྐྱོད། བུད་མེད་ལ་དམའ་འབེབས་བྱེད་པའི་སྐྱོན་ཆ་ཡོད་པར་འདོད། དེར་བརྟེན་རིག་
གནས་འདི་གཉིས་རྦད་དེ་ཐ་དད་ཡིན་པའི་དབང་གིས་མུའུ་སི་ལིན་གྱི་གནས་སྤོ་མཁན་གང་མང་
ཞིག་གིས་ནུབ་ཕྱོགས་ཀྱི་རིན་ཐང་ལྟ་བ་དང་ལེན་བྱེད་མ་འདོད (དང་ལེན་བྱེད་མི་རུང་བའང་
ཡིན་སྲིད།) པས། ཡོ་རོབ་གླིང་གིས་ཁོ་ཚོ་ནུབ་ཕྱོགས་སྤྱི་ཚོགས་སུ་གནས་སྤོ་བྱེད་དུ་མ་བཅུག ད་ནི་
ནང་ཁུལ་དུ་འགལ་བ་འབྱུང་བར་དོགས་པ་ལས་གཞན་ཡོ་རོབ་ཀྱི་དམངས་གཙོ་དང་རང་དབང་
རིང་ལུགས་ལ་གཏོར་བརླག་མི་འབྱུང་བར་བྱས་པ་རེད།
རིག་གནས་རིང་ལུགས་པ་དེ་དག་གི་སྒྲུབ་བྱེད་ལའང་མི་ཚུལ་རིང་ལུགས་ཀྱི་སྤྱི་ཚོགས་ཚན་
རིག་ཅིག་གིས་རྒྱབ་སྐྱོར་བྱས་པར་རག་ལས་ཤིང༌། དེ་དག་གིས་གཙོ་བོ་རིག་གནས་གདོང་གཏུག་
དང་རིག་གནས་ཐ་དད་བར་གྱི་རྩ་བའི་ཁྱད་པར་ཁོ་ན་ནན་བཤད་བྱེད་ཀྱིན་ཡོད། འོན་ཏེ་ ལོ་
རྒྱུས་སྨྲ་བ་དང་མིའི་རིགས་རིག་པ་སྨྲ་བ་མཐའ་དག་གིས་གཞུང་ལུགས་འདི་ཉིད་ཁོ་ན་གཙིགས་
སུ་བཀུར་ཞིང་ཆབ་སྲིད་ཐད་ལ་སྤྱོད་པར་རྒྱབ་སྐྱོར་བྱེད་པའང་མིན་ནོ། །ཡིན་ནའང་དེང་གི་སྐྱེ་
དངོས་རིག་པ་བས་ད་ཡོད་ཀྱི་མི་རྒྱུད་སོ་སོའི་བར་གྱི་སྐྱེ་དངོས་ཁྱད་པར་ལ་དོ་སྣང་བྱ་རུང་བའི་
ཆ་གང་ཡང་མེད་པ་ར་སྤྲོད་བྱས་ཟིན་པས། ལས་སླ་མོའི་སྒོ་ནས་རིགས་རྒྱུད་རིང་ལུགས་པའི་
ལ་མཚོན་ན། རིག་གནས་རིང་ལུགས་ཀྱི་མགོ་རྟིང་བསློག་རྒྱུ་ནི་ལས་སླ་མོ་ཞིག་གཏན་ནས་མིན།
འདོད་ཚུལ་མགོ་རྟིང་བསློགས་པ་ཡིན་ཡང་ལོ་རྒྱུས་རིག་པ་བ་དང་མིའི་རིགས་རིག་པ་བ་རྣམས་
གལ་ཏེ་མིའི་རིགས་ཀྱི་རིག་གནས་བར་གྱི་ཁྱད་པར་དེ་འདྲའི་བཤད་རིན་མེད་པ་ཞིག་ཡིན་ན། ང་
ཚོས་སྒོར་མོ་དོན་མེད་དུ་བྱིན་ཏེ། ལོ་རྒྱུས་རིག་པ་བ་དང་མིའི་རིགས་རིག་པ་བ་ཚོར་གདན་དྲངས་
ནས་ཞིབ་འཇུག་བྱེད་དུ་འཇུག་དོན་ཅི་ཡོད།
ཚན་རིག་པ་རྣམས་ཀྱིས་བཙན་རྒྱལ་ལ་ཉེར་སྤྱོད་ཀྱི་ཤེས་བྱ་དང་བསམ་བློའི་རྨང་གཞི། ཚན་
རྩལ་གྱི་ལག་ཆ་སྣ་ཚོགས་མཁོ་འདོན་བྱས་ཤིང་། གལ་སྲིད་དེ་དག་མེད་ཚེ་ཡོ་རོབ་པས་གོ་ལ་ཧྲིལ་
པོ་དབང་དུ་བསྡུ་ཐུབ་མིན་ཡང་ཆ་མི་འཚལ། དབང་བསྡུ་པ་ཚོས་ཚན་རིག་པར་དྲིན་ལན་འཇལ་
བའི་ཐབས་ཤེས་ནི་ཆ་འཕྲིན་དང་སྲུང་སྐྱོང་སྣ་ཚོགས་མཁོ་འདོན་བྱེད་པ་དང་། མི་རྣམས་ཀྱི་ཡིད་
དབང་འཕྲོག་པའི་ཞིབ་འཇུག་སྣ་ཚོགས་ལ་རྒྱབ་སྐྱོར་བྱེད་པར་མ་ཟད། ཚན་རིག་གི་བསམ་གཞིག་
བྱེད་སྟངས་སའི་གོ་ལའི་ཡུལ་གྲུ་ཡོངས་ལ་བརྒྱུད་བསྒྲགས་བྱས་པ་དེ་ཡིན་ནོ། །དེ་བཞིན་དུ་གལ་
སྲིད་བཙན་རྒྱལ་གྱི་རྒྱབ་སྐྱོར་མེད་ན། ཚན་རིག་ལའང་ཡར་རྒྱས་གོང་འཕེལ་འདི་འདྲ་ཞིག་འབྱུང་
ག་ལ་ནུས། ཚན་རིག་གི་རིག་ཚན་ཕལ་ཆེ་བའི་ཆེས་ཐོག་མའི་དམིགས་ཡུལ་ནི་བཙན་རྒྱལ་མུ་
མཐུད་དུ་འཕེལ་རྒྱས་འགྲོ་ཆེད་ཡིན་ཞིང་། དེར་མ་ཟད་གསར་རྟོགས་དང་འཚོལ་སྡུད། འཛུགས་
སྐྲུན། རིག་གཞུང་སོགས་གང་མང་མང་ཞིག་གི་ཐད་ལའང་སྐམ་དམག་དང་མཚོ་དམག་བཙན་
རྒྱལ་བཅས་ཀྱིས་ཕྱར་བ་གྲུ་འདེགས་བྱས་པ་ལ་འབྲལ་ཐབས་མེད།
ཡིན་ཡང་འདི་ནི་གཏམ་རྒྱུད་ཀྱི་ཆ་ཡོངས་སུ་རྫོགས་པ་མིན་པ་མངོན་གསལ་ཡིན། བཙན་
རྒྱལ་ལས་གཞན་ད་དུང་རྒྱུ་རྐྱེན་གཞན་དག་གིས་ཀྱང་ཚན་རིག་འཕེལ་རྒྱས་འགྲོ་བར་རྒྱབ་སྐྱོར་
བྱས་ཡོད། དེར་མ་ཟད་ཡོ་རོབ་གླིང་གི་བཙན་རྒྱལ་ཁག་དབྱར་མཚོ་རྒྱས་པ་ལྟར་དར་རྒྱས་གོང་
འཕེལ་འགྲོ་ཐུབ་པའི་རྒྱུ་མཚན་ཡང་ཚན་རིག་ཁོ་ན་ཙམ་མིན་ཡང་། ཚན་རིག་དང་ཡང་ན་བཙན་
རྒྱལ་གང་ཡིན་རུང༌། མགྱོགས་མྱུར་ངང་དར་རྒྱས་འགྲོ་ཐུབ་པའི་རྒྱུ་རྐྱེན་ནི་རྒྱབ་ཏུ་ཧ་ཅང་གལ་ཆེ་
བའི་དམིགས་བསལ་གྱི་སྟོབས་ཤུགས་ཤིག་སྦས་ཡོད་དེ། དེ་ནི་མ་རྩ་རིང་ལུགས་རེད། ཚོང་པས་ཁེ་
སྤོགས་ཀྱི་ཆེད་དུ་མིན་ཚེ་ཀོ་ལུན་པུའུ་མེ་གླིང་དུ་སླེབས་མི་སྲིད་ལ། གྲུ་དཔོན་ཁའོ་ཁི་ཨོ་སི་ཁྲུ་ལི་
ཡ་རུ་སླེབས་མི་ནུས། ཨ་མོ་སི་ཐི་ལིང་གིས་ཟླ་བའི་ཐོག་ཏུ་གལ་འགངས་ཆེ་བའི་གོམ་པ་ཆུང་ཆུང་དེའང་སྤོ་མི་ནུས་སོ། །

ས་བཅད་བཅུ་དྲུག་པ།
མ་རྩ་རིང་ལུགས་ཀྱི་དམ་ཚིག

བཙན་རྒྱལ་འཛུགས་པ་དང་ཡང་ན་ཚན་རིག་ཁྱབ་སྤེལ་གཏོང་བ་གང་ལ་མཚོན་ནའང་།
སྒོར་མོ་མེད་ན་ཅི་ཡང་འགྲུབ་མི་ནུས། འོ་ན་སྒོར་མོ་ནི་དེ་དག་གི་མཐར་ཐུག་གི་དམིགས་ཡུལ་
ཡིན་ནམ། ཡང་ན་གཡོལ་ཐབས་མེད་པའི་ཉེན་ཁ་ཞིག་ཡིན་ནམ་ཞེ་ན།
ང་ཚོས་དེང་རབས་ཀྱི་ལོ་རྒྱུས་ཁྲོད་དུ་སྒོར་མོས་ཡང་སྙིང་གོ་གནས་ག་འདྲ་ཞིག་བཟུང་
ཡོད་པར་ཁ་ཚོན་གཅོད་མི་ནུས་ཏེ། བརྩམས་ཆོས་མང་པོ་ཞིག་གིས་ང་ཚོ་ལ་རྒྱལ་ཁབ་ཁག་གིས་
རྒྱལ་ཁ་བླངས་པ་སྒོར་མོའི་དྲིན་ཡིན་ཞིང་ཕམ་ཁ་རེག་པའང་དངུལ་སྒོར་ལ་ལན་པ་གསལ་པོར་
བཤད་ཡོད་པ་དང་། ང་ཚོས་ཀྱང་སྒོར་མོས་ག་འདྲ་བྱས་ནས་མིའི་རིགས་ཀྱི་མིག་རྒྱ་བསྐྱེད་པ་དང་
བསྟུན་ནས་མི་ས་ཡ་མང་པོར་བྲན་དུ་བཀོལ་ཚུལ་དང༌། ཇི་ལྟར་བྱས་ཏེ་ཐོན་ལས་ཀྱི་འཁོར་ཆེན་
བསྐོར་པ་དང་བསྟུན་ནས་སྐྱེ་རིགས་བརྒྱ་ཕྲག་དུ་མ་རྩ་སྟོངས་སུ་བཏང་ཚུལ་མཐོང་ཐུབ། འོན་
ཀྱང་དེང་རབས་དཔལ་འབྱོར་ལ་རྒྱུས་ལོན་བྱ་དགོས་ན་དོན་གྱིས་གནད་འགག་གི་ཐ་སྙད་གཅིག་
མ་གཏོགས་མེད་དེ། དེ་ནི་འཕེལ་རྒྱས་ཡིན་ནོ། །ལེགས་པ་དང་ཉེས་པ། བདེ་བ་དང་མནར་པ་གང་
ཞིག་ལ་དམིགས་པ་ཡིན་ནའང༌། དེང་རབས་ཀྱི་དཔལ་འབྱོར་ནི་སྐུལ་རྒྱུ་མོད་པའི་གཞོན་ནུ་ཞིག་
གཉོམ་ལག་རྒྱས་པ་དང་ཀུན་ནས་མཚུངས་ཤིང་། མཐོང་ཚད་མ་ལུས་པ་ཁྱུར་མིད་བཏང་ནས་
འཚར་ལོངས་ཀྱི་མྱུར་ཚད་ལ་སུ་ཡིན་ཡང་རྦད་དེ་རྗེས་ཟིན་ཐབས་བྲལ།
ལོ་རྒྱུས་ཐོག་དུས་སྐབས་ཕལ་ཆེ་བར་དཔལ་འབྱོར་གྱི་གཞི་ཁྱོན་ལ་འགྱུར་བ་ཧ་ཅང་ཆེན་
པོ་གང་ཡང་བྱུང་ཐུབ་མེད། འཛམ་གླིང་ཧྲིལ་པོའི་ཐོན་རྫས་རིན་ཐང་ལ་དངོས་འབྲེལ་འཕར་
སྣོན་བྱས་ཡོད་ཀྱང་མང་ཆེ་ཤོས་ནི་མི་གྲངས་འཕེལ་བ་དང་གནས་སྤོ་བྱས་པའི་དབང་གིས་ཡིན་
ཕྱིན། མི་རེའི་ཆ་སྙོམས་ཀྱི་ཐོན་རྫས་རིན་ཐང་ལ་སྔར་བཞིན་འགྱུར་ལྡོག་གང་ཡང་བྱུང་མེད། ཡིན་
ན་ཡང་དེང་རབས་ཀྱི་དུས་སུ་སླེབས་མ་ཐག་ཡོད་ཚད་ལ་འཕོ་འགྱུར་ཆེན་པོ་བྱུང་བ་དང་། སྤྱི་
ལོ1500ལོར་འཛམ་གླིང་ཡོངས་ཀྱི་ཚོང་ཟོག་དང་ཞབས་ཕྱིའི་རིན་ཐང་གི་བསྡོམས་འབོར་ཕལ་
ཆེར་ཨ་སྒོར་དུང་ཕྱུར2500ཡོད་པ་དང་། ད་ལྟ་ཧ་ལམ་ཨ་སྒོར་ཁྲག་ཁྲིག60ལ་སླེབས་ཡོད། དེ་ལས་
གལ་ཆེ་བ་ཞིག་ནི་སྤྱི་ལོ1500ལོའི་སྐབས་སུ་མི་རེའི་ལོ་རེའི་ཆ་སྙོམས་ཀྱི་ཐོན་རྫས་རིན་ཐང་གི་
བསྡོམས་འབོར་ཨ་སྒོར550ལས་མེད་མོད། འོན་ཀྱང་དེ་རིང་ཕོ་མོ་རྒན་གཞོན་མེད་པར་ལོ་རེའི་ཆ་
སྙོམས་ཀྱི་ཐོན་རྫས་རིན་ཐང་ལ་ཨ་སྒོར8800ཟིན་ཡོད་པས། ཧ་ལས་ཤིང་ཧང་སངས་དགོས་པའི་
འཕེལ་རྒྱས་འདི་ལ་འགྲེལ་བཤད་ཇི་ལྟར་རྒྱག་དགོས་སམ།
ནམ་རྒྱུན་དཔལ་འབྱོར་རིག་པར་རྙོག་འཛིང་ལྡན་ཚུལ་ནི་ཀུན་ལ་གྲགས་ཆེ་བས། འགྲེལ་པ་
བྱེད་བདེ་ཆེད་ང་ཚོས་གོ་སླ་བའི་དཔེར་བརྗོད་ཅིག་གི་སྟེང་ནས་འཆད་པར་བྱའོ། །
དངུལ་རྩའི་ཐད་ལ་ཤིན་ཏུ་གྲུང་པའི་དངུལ་རྩའི་ཆེད་མཁས་པ་ཀ་པས་ཁ་ལི་ཧྥོ་ཉི་ཡའི་མངའ་སྡེ་རུ་དངུལ་ཁང་ཞིག་གཉེར།
ཨར་ལས་ཚོང་པ་ཁ་པས་གྱོད་དོན་ཞིག་འགྲུབ་སྟེ་ཨ་སྒོར་ཁྲི100ཡི་དངུལ་སྨར་གྱི་ཁེ་སྤོགས་
རེག་སྟེ། ཁོས་དངུལ་སྨར་དེ་སྐུ་ཞབས་ཀ་པའི་དངུལ་ཁང་དུ་བཅོལ། དེར་བརྟེན་དངུལ་ཁང་འདིར་
མིག་སྔར་དངུལ་སྨར་ཨ་སྒོར་ཁྲི100ཡོད།
སྐབས་དེར། ཚོང་ལས་ཉམས་མྱོང་ཕུན་སུམ་ཚོགས་ནའང་མ་རྩ་མེད་པའི་བག་ལེབ་ལས་མཁན་
ཨ་ཅེ་ག་པས། ཚོང་ལས་གོ་སྐབས་ལེགས་པོ་ཞིག་མཐོང་བ་ནི། གྲོང་ཁྱེར་འདིར་ད་དུང་བག་ལེབ་ཚོང་
ཁང་ཚད་ལྡན་ཞིག་མེད་པ་དེ་རེད། ཡིན་ནའང་ཁོ་མོར་བཟོ་ལས་སྲོ་སྒམ་དང་ཆུ་གཞོང༌། གྲི། ཁོག་
མ། ཕོར་པ་ལ་སོགས་སྒྲིག་ཆས་ཆ་ཚང་ཉོ་བྱེད་ཀྱི་མ་རྩ་མ་འདང་བ་རེད། དེ་ནས་ཁོ་མོ་དངུལ་ཁང་
དུ་ཡོང་ནས་སྐུ་ཞབས་ཀ་པ་ལ་ཚོང་ལས་འཆར་གཞི་དེ་བཤད་ཅིང་། མོའི་འཆར་གཞི་དེ་ལ་མ་དངུལ་
གཏོང་རིན་ཡོད་པར་སྐུལ་སློང་བྱས། དེར་བརྟེན་སྐུ་ཞབས་ཀ་པས་རྩིས་སྒྱུར་བྱེད་ཐབས་བརྒྱུད་ནས་
ཨ་སྒོར་ཁྲི100ཨ་ཅེ་ག་པར་སྤྲད་པས། རྩིས་ཁྲའི་ཐོག་ཏུ་ཁོ་མོར་སྒོར་ཁྲི100ཡོད་པ་རེད།
དེ་ནས་ཨ་ཅེ་ག་པས་ཨར་ལས་ཚོང་པ་ཁ་པ་གདན་དྲངས་ནས་ཁོ་མོའི་བག་ལེབ་ཁང་ལས་
སུ་བཅུག་པས། རིན་གོང་ལ་ཏག་ཏག་ཨ་སྒོར་ཁྲི100རེད།
ཁོ་མོས་དངུལ་སྤྲོད་འཛིན་ཡིག་བྲིས་ནས་སྐུ་ཞབས་ཁ་པ་ལ་སྤྲད། སྐུ་ཞབས་ཁ་པས་སྒོར་མོ་
དེ་དག་ཡང་བསྐྱར་སྐུ་ཞབས་ཀ་པའི་དངུལ་ཁང་དུ་བཅོལ།
འོ་ན་སྐུ་ཞབས་ཁ་པའི་དངུལ་བྱང་ནང་དུ་སྒོར་མོ་ག་ཚོད་ཡོད་ཅེ་ན། དངོས་གནས་ཨ་སྒོར་ཁྲི200ཡོད།
འོ་ན་དངུལ་ཁང་ནང་དུ་དོན་དངོས་སུ་སྒོར་མོ་ག་ཚོད་ཡོད་ཅེ་ན། སྔར་བཞིན་ཨ་སྒོར་ཁྲི100མ་གཏོགས་མེད།
གཞན་དེ་ཁོ་ན་ཙམ་མ་ཡིན་པར། སྤྱིར་བཏང་གི་གནས་ཚུལ་ལྟར་ན་སྐུ་ཞབས་ཁ་པས་
ཟླ་གཉིས་ཀྱི་རྗེས་སུ་ཨ་ཅེ་ག་པར་སྔོན་དཔག་བྱེད་ཐབས་བྲལ་བའི་གནད་དོན་དང་འགྲོ་གྲོན་
ཁ་ཤས་སྔོན་དཔག་བྱས་མེད་པའི་རྐྱེན་གྱིས་བག་ལེབ་ཚོང་ཁང་གི་ཨར་ལས་འགྲོ་གྲོན་ཨ་སྒོར་
ཁྲི200ལ་འཕར་ཚེ། ཨ་ཅེ་ག་པ་ཁོང་ཁྲོ་ལངས་ཀྱང་ཨར་ལས་ཕྱེད་ཙམ་ལས་ཟིན་པས་མཚམས་
འཇོག་ཐབས་མེད་པར་གྱུར། དེར་བརྟེན་ཁོ་མོ་ཡང་བསྐྱར་དངུལ་ཁང་དུ་ཡོང་ནས་སྐུ་ཞབས་ཀ་
པར་སླར་ཡང་སྒོར་ཁྲི100བསྐྱི་དགོས་ཟེར།
དེ་ནས་སྐུ་ཞབས་ཀ་པས་སླར་ཡང་ཨ་སྒོར་ཁྲི100ཙམ་ཁོ་མོའི་དངུལ་བྱང་ཐོག་ཏུ་རྩིས་སྒྱུར་
བྱས་པ་ན། ཁོ་མོས་དེ་མ་ཐག་སྒོར་མོ་དེ་དག་ཨར་ལས་ཚོང་པ་ཁ་པའི་དངུལ་བྱང་ཐོག་ཏུ་རྩིས་སྒྱུར་བྱས་པ་རེད།
དེ་ལྟར་བྱས་ན་ད་ལྟ་སྐུ་ཞབས་ཁ་པ་ལ་སྒོར་མོ་ག་ཚོད་ཡོད་དམ་ཞེ་ན། ཁོ་ལ་ཨ་སྒོར་ཁྲི300ཡོད་པ་རེད།
ཡིན་ནའང་དངུལ་ཁང་ནང་དུ་དོན་དངོས་ཐོག་སྒོར་མོ་ག་ཚོད་ཡོད་ཅེ་ན། དངུལ་ཁང་
ལ་ཐོག་མཐའ་བར་གསུམ་དུ་ཨ་སྒོར་ཁྲི100ཁོ་ན་ལས་མེད་པར་མ་ཟད། ད་དུང་དོན་དངོས་སུ་
དངུལ་སྨར་སྒོར་ཁྲི100འདི་གཏན་ནས་དངུལ་ཁང་ལས་བྲལ་མེད་དོ། །
མིག་སྔའི་ཨ་རིའི་དངུལ་ཁང་ཐད་ཀྱི་བཅའ་ཁྲིམས་ལྟར་ན། བྱེད་ལས་འདི་ལྟ་བུ་ཐེངས་
བདུན་ལ་བསྐྱར་ཟློས་བྱས་ཆོག་པས། དངུལ་ཁང་ནང་དུ་མགོ་ནས་མཇུག་བར་ཨ་སྒོར་ཁྲི100ལས་
མེད་ཀྱང་། ཨར་ལས་ཚོང་པའི་དངུལ་བྱང་ནང་དུ་མཇུག་མཐར་ཨ་སྒོར་ཁྲི1000ལ་སླེབས་ཐུབ། དེ་
བཞིན་དུ་དངུལ་ཁང་ལ་དོན་གྱིས་སྒོར1མ་གཏོགས་མེད་དུས་ཀྱང་དངུལ་བུན་ལ་སྒོར10བཏང་
ཆོག ཡང་གཅིག་བཤད་ན་ང་ཚོའི་དངུལ་བྱང་སྟེང་གི་སྒོར་མོ་དེ་དག་ལས་བརྒྱ་ཆའི་དགུ་བཅུའི་
ཡན་གྲངས་ཀ་ཙམ་ལས་དོན་དམ་པའི་དངུལ་སྨར་མིན་པ་མཚོན་ཞིང་། དཔེ་བཞག་ན་གལ་
སྲིད་དེ་རིང་ཧུའེ་ཧྥེང་དངུལ་ཁང་གི་དངུལ་བཅོལ་མཁན་ཚང་མས་གློ་བུར་དུ་
དངུལ་སྨར་བླངས་ཚེ། ཧུའེ་ཧྥེང་དངུལ་ཁང་འཕྲལ་དུ་རྡིབ(སྲིད་གཞུང་གིས་ཐེ་གཏོགས་ལ་
བརྟེན་ན་མ་གཏོགས།)འགྲོ་བ་བཤད་ཅི་དགོས། གཞན་ཐོན་ལས་ཀྱི་རུ་འདྲེན་དུ་བགྲངས་པའི་
དབྱིན་ཇིའི་ལའོ་ཨེ་ཏི་དངུལ་ཁང་དང་འཇར་མན་དངུལ་ཁང་། ཧྭ་ཆི་དངུལ་
ཁང་སོགས་འཛམ་གླིང་ཐོག་གི་དངུལ་ཁང་གང་ཞིག་ཡིན་རུང་དེ་ལྟར་ཡིན་ནོ། །
འདི་ཐོས་མ་ཐག་ཕང་ཙིའི་གཡོ་ཇུས་ཆེན་མོ་ཞིག་དང་ཀུན་ནས་མཚུངས
མ་ཡིན་ནམ། གལ་སྲིད་ཁྱོད་ཀྱིས་འདི་ནི་གཡོ་ཇུས་ཤིག་ཡིན་པར་སྙམ་ཚེ། དེང་རབས་ཀྱི་དཔལ་
འབྱོར་ཧྲིལ་པོ་གཡོ་ཇུས་ཤིག་རེད་ཅེས་བཤད་ཆོག དོན་གྱིས་འདི་ནི་མགོ་སྐོར་གཏོང་བའི་གྱོད་
གཞི་གཏན་ནས་མ་ཡིན་པར། མིའི་རིགས་ཀྱི་བསམ་པའི་བཀོད་ཤུགས་ཡན་གར་བ་ཞིག་འདོན་
སྤེལ་གང་ལེགས་བྱས་པ་རེད། དེའི་ཕྱིར་དངུལ་ཁང་ལས་རིགས་འཚོ་གནས( དཔལ་འབྱོར་སྤྱི་
ཡོངས )བྱེད་པ་དང་ཐ་ན་ཁེ་སྤོགས་རེག་ཐུབ་པའི་རྒྱུ་རྐྱེན་ནི་དོན་གྱིས་ང་ཚོས་མ་འོངས་པར་
ཡིད་རྟོན་བྱེད་པ་དེ་ཡིན་པས། “ཡིད་རྟོན” ནི་འཛམ་གླིང་གི་དངུལ་ལོར་ཕལ་ཆེ་བའི་རྒྱབ་རྟེན་ཉག་ཅིག་གོ །
གོང་གསལ་གྱི་བག་ལེབ་ཚོང་ཁང་གི་དཔེར་བརྗོད་ལས། “ཨར་ལས་ཚོང་པའི་དངུལ་བྱང་
ཐོག་གི་གྲངས་ཀ” དང “དངུལ་ཁང་གི་དངོས་ཡོད་དངུལ་སྨར་གྱི་གྲངས་འབོར” བར་དུ་ཧེ་
བག་དེ་འདྲ་ཆེན་པོ་བྱུང་བའི་རྒྱུ་མཚན་ནི། ཨ་ཅེ་ག་པའི་བག་ལེབ་ཚོང་ཁང་ལ་རག་ལས་ཤིང་།
སྐུ་ཞབས་ཀ་པས་དངུལ་ཁང་ནང་གི་སྒོར་མོ་དེ་དག་མ་དངུལ་ལ་བཞག་ན། མཐར་ཁེ་བཟང་ཐོབ་
པར་ཡིད་ཆེས་ཡོད་པས་རེད། ད་ལྟ་བག་ལེབ་ཁང་གིས་བག་ལེབ་གཅིག་ཀྱང་ལས་མེད་རུང་། ཨ་
ཅེ་ག་པ་དང་ཡང་ན་སྐུ་ཞབས་ཀ་པ་གང་ཡིན་རུང༌། ནམ་ཞིག་གི་ཚེ་ན(དཔེར་ན་ལོ་གཅིག )
བག་ལེབ་ཁང་གི་ཚོང་ཇེ་ལེགས་སུ་སོང་ནས་ཉིན་གཅིག་ལ་བག་ལེབ་དང་སྒོང་ཐུད། ཀ་ར་གོ་རེ་
སོགས་ཐོན་རྫས་སྟོང་ཕྲག་འགའ་བཙོངས་ནས་ཁེ་བཟང་ཐོབ་པར་ཡིད་ཆེས་པ་རེད། འདི་ལྟར་
བགྱིས་ན་ཨ་ཅེ་ག་པས་མ་སྐྱེད་གཉིས་ཀ་གཙང་འཇལ་བྱེད་ཐུབ་པ་དང་། གལ་སྲིད་སྐབས་དེར་
སྐུ་ཞབས་ཁ་པས་དངུལ་སྨར་ལེན་འདོད་ནའང་བླངས་ཆོག་ཅིང༌། སྐུ་ཞབས་ཀ་པས་ཀྱང་བློ་བདེ་
བག་ཕེབས་ངང་ཁ་གཏད་གཅོག་ནུས། དེའི་ཕྱིར་ང་ཚོས་འཁོར་བསྐྱོད་ཧྲིལ་པོའི་རྨང་གཞི་ནི་བློ་
ཡུལ་གྱི་མ་འོངས་པ་ཞིག་ལ་ཡིད་རྟོན་བྱེད་པ་མཐོང་ཐུབ་ལ། དངུལ་ཁང་གཉེར་མཁན་དང་ལས་
གཏོད་པ་ཀུན་གྱིས་བག་ལེབ་ཚོང་ཁང་ལེགས་འགྲུབ་ཡོང་བར་ཡིད་ཆེས་ཤིང་། ཨར་ལས་ཚོང་
པས་ཀྱང་མ་འོངས་པར་དངུལ་ཁང་གིས་རང་གི་སྒོར་མོ་ཕྱིར་སྤྲོད་ནུས་པར་ཡིད་ཆེས་པ་རེད།
གོང་དུ་ང་ཚོས་སྒོར་མོ་ནི་ཤིན་ཏུ་དམིགས་བསལ་གྱི་དོན་སྤྱི་ཞིག་ཡིན་པས། དངོས་པོ་མི་
འདྲ་བ་ཧ་ཅང་མང་པོ་ཞིག་གི་ཚབ་བྱས་ཆོག་པར་མ་ཟད། ད་དུང་ཧ་ལམ་དངོས་པོ་ཡོད་དོ་
ཅོག་ཕན་ཚུན་བརྗེ་རེས་བྱེད་པར་རོགས་རམ་བྱེད་ཐུབ་པ་བཤད་ཟིན། ཡིན་ནའང་ལོ་རྒྱུས་དེང་
རབས་ལ་མ་སླེབས་པའི་ཡར་སྔོན་དུ། འདི་འདྲའི་བརྗེ་རེས་ཀྱི་བྱེད་ནུས་ལ་ཚད་བཀག་ཧ་ཅང་
ཆེན་པོ་ཞིག་ཐེབས་ཡོད། དེ་ནི་སྐབས་དེར་སྒོར་མོས “ད་ལྟ་དངོས་སུ་གནས་ཡོད་པའི” དངོས་
པོ་ཡི་ཚབ་མ་གཏོགས་བྱེད་མི་ནུས་པའི་རྐྱེན་གྱིས་རེད། འདི་ནི “ལས་གཏོད” ཀྱི་གོ་དོན་དང་
གཏན་ནས་དོད་མཚུངས་བྱེད་མི་ཐུབ་པས་དཔལ་འབྱོར་འཕེལ་རྒྱས་ཡོང་བར་སྐུལ་འདེད་བྱེད་དཀའ་བ་རེད།
དེས་ན་ང་ཚོ་སླར་ཡང་བག་ལེབ་ཚོང་ཁང་གི་དཔེར་བརྗོད་སྟེང་ཕྱིར་ལོག་ན། གལ་ཏེ་སྒོར་
མོས་གཟུགས་ལྡན་དང་དངོས་སུ་ཡོད་པའི་དངོས་ཟོག་ཅིག་གི་ཚབ་བྱས་པ་ཡིན་ཚེ། ཨ་ཅེ་ག་པས་
བག་ལེབ་ཚོང་ཁང་དངོས་སུ་འཛུགས་ཐུབ་བམ་ཞེ་ན། གཏན་ནས་འཛུགས་མི་ཐུབ། མིག་སྔར་ཁོ་
མོར་ཕུགས་བསམ་མང་པོ་ཞིག་ཡོད་ཀྱང་དངོས་པོའི་ཐོན་ཁུངས་ཤིན་ཏུ་དཀོན་པས་བག་ལེབ་ཁང་
ཞིག་གཉེར་པའི་ཐབས་ལམ་ཉག་ཅིག་ནི། ལམ་སང་ཨར་ལས་ལས་མགོ་རྩོམ་པ་དང་ལོ་འགའི་རྗེས་
སུ་ད་གཟོད་ལས་གླ་ལེན་པའི་ཨར་ལས་ཚོང་པ་ཞིག་བཙལ་དགོས། དེར་མ་ཟད་བག་ལེབ་ཁང་གིས་
དེ་དུས་ཁེ་སྤོགས་རེག་ཐུབ་མིན་ཡང་བཤད་དཀའ་བ་རེད། འོན་ཀྱང་འདི་ལྟ་བུའི་ཨར་ལས་ཚོང་པ་
ནི་འཛམ་གླིང་རིམ་པའི་དཀོན་ནོར་ཞིག་ཏུ་བརྩིས་ཆོག དེ་བས་ང་ཚོའི་ལས་གཏོད་ཀྱི་བྱ་གཞག་ཅི་
བྱ་གཏོལ་མེད་ཀྱི་གནས་སུ་གྱུར་ཡོད། གལ་སྲིད་བག་ལེབ་ཚོང་ཁང་མེད་ན་མོས་བག་ལེབ་ལས་མི་
ཐུབ། བག་ལེབ་ལས་མ་ཐུབ་ན་ཁེ་སྤོགས་རེག་མི་ཐུབ། ཁེ་སྤོགས་རེག་མ་ཐུབ་ན་ཨར་ལས་ཚོང་པ་གླ་
མི་ནུས། ཨར་ལས་ཚོང་པ་གླ་མ་ནུས་ན་བག་ལེབ་ཚོང་ཁང་ཡང་མེད་དོ། །
མིའི་རིགས་འདི་ལྟར་དཀའ་སྡུག་གི་གནས་སུ་ལྷུང་ནས་ལོ་ངོ་སྟོང་ཕྲག་དུ་མ་འགོར་བས།
མཐར་དཔལ་འབྱོར་བསྡམས་བཅད་དང་འཕེལ་རྒྱས་མེད་པར་གྱུར། དེ་ནས་ཕྱིས་སུ་དེང་རབས་
ལ་སླེབས་ནས་མ་འོངས་པར་ཡིད་ཆེས་བྱེད་པ་རྨང་གཞི་བྱས་པ་བརྒྱུད། ད་གཟོད་ང་ཚོས་མ་ལག་
གསར་པ་ཞིག་འཕེལ་རྒྱས་བཏང་སྟེ་དཀའ་གནས་དེ་ལས་ཐར་ཐུབ་པ་བྱུང༌། མ་ལག་གསར་པ་
འདིའི་ཁྲོད་དུ་མིའི་རིགས་ཀྱིས་བཏོན་པའི “ཡིད་རྟོན” ཞེས་པའི་སྒོར་མོའི་དོན་སྤྱི་འདིར་མིག་
སྔར་ད་དུང་གང་ཡང་མེད་ལ། དེ་ནི་མིའི་བློ་ཡུལ་ཁོ་ན་རུ་མ་གཏོགས་མེད་པའི་དངུལ་ལོར་ཞིག་
མཚོན། “ཡིད་རྟོན” ཞེས་པའི་དོན་སྤྱི་འདི་ཡོད་པའི་དབང་གིས་ང་ཚོས་མ་འོངས་པ་སྔོན་གཏོང་
བྱས་པ་ལ་བརྟེན་ནས་ད་ལྟའི་ལས་དོན་སྒྲུབ་ཆོག ཡིན་ནའང་འདིའི་རྒྱབ་ཏུ་རྩ་བའི་ཆ་རྐྱེན་ཞིག་
ཡོད་པ་ནི། མ་འོངས་པའི་ཐོན་ཁུངས་མིག་སྔར་ལས་ཤིན་ཏུ་མང་པོ་ཡོད་པར་འདོད་པས། ང་ཚོས་
མ་འོངས་པའི་ཡོང་སྒོ་ད་ལྟ་གཏོང་འཇོག་བྱས་ཚེ། རྣམ་པ་གསར་ཞིང་ཡིད་མགུ་བའི་ཚོང་ལས་ཀྱི་
གོ་སྐབས་མང་པོ་ཐོབ་པ་རེད།
གལ་ཏེ་ཡིད་རྟོན་ཞེས་པའི་དོན་སྤྱི་འདི་དངོས་གནས་དེ་འདྲའི་ངོ་མཚར་བ་ཞིག་ཡིན་ན།
གནའ་མི་སུ་ཞིག་གིས་ཀྱང་མ་ཤེས་པའི་རྒྱུ་མཚན་གང་ཡིན་ནམ་ཞེ་ན། ད་ལྟ་ཤེས་རྟོགས་བྱུང་ཟིན་
པའི་མིའི་རིགས་ཀྱི་རིག་གནས་ཐམས་ཅད་ཀྱི་ཁྲོད་དུ་ཡིད་རྟོན་གྱི་དོན་སྤྱི་འདི་གནའ་དུས་སུ་
རྣམ་པ་མི་འདྲ་བའི་སྒོ་ནས་བྱུང་མྱོང་ཞིང༌། མ་མཐར་ཡང་གནའ་བོའི་སུའུ་མེར་པའི་དུས་སུ་བྱུང་
ཡོད། གནའ་དུས་སུ་ཡིད་རྟོན་ཞེས་པའི་དོན་སྤྱི་འདི་ཡོད་མེད་དང་། ཡང་ན་དོན་སྤྱི་འདི་རིགས་
བཀོལ་སྤྱོད་ཇི་ལྟར་བྱེད་ཤེས་མི་ཤེས་ཙམ་མ་ཡིན་པར། སྐབས་དེའི་མི་རྣམས་ཀྱིས “དེ་རིང་ལས་
སང་ཉིན་ལེགས་པར” ཡིད་ཆེས་མི་བྱེད་པར་བརྟེན། ཡིད་རྟོན་ཕྱིར་མཆེད་བྱེད་མ་
མོས་པས་རེད། གང་ལྟར་སྐབས་དེར་ཀུན་གྱི་སྣང་ངོར་རྫོགས་ལྡན་གྱི་དུས་རབས་འདས་ཟིན་པས་
མ་འོངས་པར་ཆེས་ལེགས་ནའང་ད་ལྟའི་གནས་བབ་རྒྱུན་འཁྱོངས་བྱེད་པ་ཙམ་དང་། ཐ་ན་དེ་
པས་སྐྱོ་བོར་གྱུར་འགྲོ་སྙམ་གྱིན་ཡོད། དཔལ་འབྱོར་རིག་པའི་གོ་དོན་ཐད་ནས་བཤད་ན། ཁོ་ཚོའི་
སྣང་ངོར་རྒྱུ་ནོར་གྱི་བསྡོམས་འབོར་ལ་ཚད་ཡོད་པར་མ་ཟད་ད་དུང་ཉམས་རྒུད་དུ་འགྲོ་སྲིད་
སྙམ་པ་རེད། དེར་བརྟེན་སྐབས་དེར་མི་སྒེར་དང་རྒྱལ་པོ། ཡང་ན་འཛམ་གླིང་བཅས་གང་ཡིན་
རུང་ཡོངས་ཁྱབ་ཀྱིས་ལོ་བཅུའི་ནང་དུ་རྒྱུ་ནོར་དེ་བས་མང་བ་ཐོན་སྐྱེད་བྱེད་ཐུབ་པར་ཡིད་ཆེས་
བྱེད་མི་སྲིད། ཚོང་ལས་ནི་བལྟས་ཚོད་ཀྱིས་ལིང་ཧུ་རོལ་རྩེད་ཅིག་དང་འདྲ་ཞིང༌།
བག་ལེབ་ཚོང་ཁང་ཞིག་གཉེར་རྗེས་དངོས་འབྲེལ་ཁེ་བཟང་རེག་སྲིད་མོད། འོན་ཀྱང་ཁྱིམ་མཚེས་
ཀྱི་བག་ལེབ་ཚོང་ཁང་གི་ཁེ་ཕན་ལ་གནོད་པ་དང་། གལ་སྲིད་ཝེ་ཉེ་སི་འཕེལ་རྒྱས་ཆེན་པོ་བྱུང་ཚེ།
ངེས་པར་དུ་རེ་ན་ཡའི་ཐོན་ཁུངས་ཤོར་འགྲོ དེ་བཞིན་དུ། གལ་ཏེ་དབྱིན་ཇི་གོང་མའི་
སྒོར་ཁུག་སྒོར་མོས་གཏམས་ཚེ། ངེས་པར་དུ་ཧྥ་རན་སིའི་གོང་མའི་སྒོར་ཁུག་སྟོང་བར་འགྱུར་འགྲོ་
བ་བཞིན་ནོ། །འཛམ་གླིང་ཧྲིལ་པོ་བག་ལེབ་ཆེན་པོ་ཞིག་དང་འདྲ་སྟེ། སོ་སོས་བགོ་ཐབས་མི་འདྲ་
ཡང༌། གང་ལྟར་བག་ལེབ་གཅིག་མ་གཏོགས་མེད་པས་ཇེ་ཆེར་འགྲོ་མི་སྲིད་པར་འདོད།
རྒྱུ་རྐྱེན་འདི་དག་གི་དབང་གིས་རིག་གནས་ཕལ་ཆེ་བས་ཁེ་སྤོགས་ལེན་པ་ནི་ཉེས་དམིགས་
ཤིག་ལ་བརྩི། ཡེ་ཤུས་ཀྱང “ཕྱུག་པོ་ཞིག་བདེ་བ་ཅན་ལ་འགྲོ་རྒྱུ་ལས། རྔ་མོང་ཞིག་ཁབ་མིག་
ཏུ་འཛུལ་བར་སླ”ཞེས(《མ་ཐའེ་ཡི་འཕྲིན་བཟང》19 : 24) བཤད་པ་རེད། གང་ཡིན་ཞེ་
ན་བག་ལེབ་ཀྱི་ཆེ་ཆུང་ལ་འདི་ཙམ་ལས་མེད་པས། དེ་ལས་ཆེན་པོ་ཞིག་ངས་འཁྱེར་བ་ཡིན་ཚེ།
གཞན་ལ་དྲང་བདེན་མ་སྐྱོང་བར་སྙམ། དེ་བས་ཕྱུག་པོ་རྣམས་ཀྱིས་ཁོ་ཚོས་བསགས་པའི་རྒྱུ་ནོར་
ལས་ཁག་ཅིག་བླངས་ནས་དགེ་སྒྲུབ་ལས་ཁུངས་ལ་ཞལ་འདེབས་ཕུལ་ཏེ་ཉེས་པ་འདག་ཐུབ་བྱེད་བཞིན་ཡོད།
གལ་ཏེ་འཛམ་གླིང་ཧྲིལ་པོའི་དཔལ་འབྱོར་གྱི་བག་ལེབ་འདིར་གཏན་འཇགས་ཀྱི་ཆེ་ཆུང་
ཞིག་ཡོད་ཚེ། ཡིད་རྟོན་དངུལ་བུན་གྱིས་ཁེ་བཟང་གང་ཡང་རེག་མི་ནུས། ཡིད་རྟོན་ནི “དེ་རིང་
གི་བག་ལེབ” དང “སང་ཉིན་གྱི་བག་ལེབ” བར་གྱི་རིན་ཁྱད་ཡིན་པས། གལ་སྲིད་བག་ལེབ་
ཀྱི་ཆེ་ཆུང་ལ་འགྱུར་བ་མེད་ན། ཡིད་རྟོན་དངུལ་བུན་ལ་ཡང་སྙིང་པོ་གང་ཡང་ཡོད་མི་སྲིད།
ཁྱོད་ཀྱིས་བག་ལེབ་ལས་མཁན( ཡང་ན་རྒྱལ་པོ་ཞིག ) ལ་སྒོར་མོ་གཡར་རྗེས་བག་ལེབ་ལས་
མཁན་གྱིས་ཕ་རོལ་པའི་ལག་ནས་དེ་ལས་ཆེ་བའི་བག་ལེབ་ཅིག་འཕྲོག་ཡོང་བར་ཡིད་ཆེས་ན་མ་
གཏོགས་ཐབས་མེད། དེར་བརྟེན་དེང་རབས་ལ་མ་སླེབས་པའི་ཡར་སྔོན་དུ་དངུལ་བུན་ལེན་རྒྱུ་
ནི་ནམ་མཁར་འཛེགས་པ་ལས་ཀྱང་དཀའ་བ་དང་། དངོས་འབྲེལ་དངུལ་བུན་ཞིག་ལེན་ཐུབ་པའི་
དབང་དུ་བཏང་ཡང་ནམ་རྒྱུན་དེ་ནི་གྲངས་འབོར་ཉུང་ཞིང་དུས་ཡུན་ཐུང་བ། སྐྱེད་ཀ་མཐོ་བ་
རེད། དེའི་ཕྱིར་ལས་གཏོད་བྱེད་བསམ་པའི་བག་ལེབ་ལས་མཁན་ལ་མདུན་ལམ་མེད་པར་མ་ཟད།
གལ་ཏེ་རྒྱལ་པོས་ཕོ་བྲང་སྐྲུན་བྱེད་དང་དམག་འཁྲུག་བྱེད་པའི་སྒོར་མོ་བསྡུ་དགོས་ན། དཔྱ་ཁྲལ་
འཕར་སྣོན་བྱེད་པ་ལས་ཐབས་གཞན་གང་ཡང་མེད་ཅིང་། རྒྱལ་པོར་མཚོན་ན་གནད་དོན་ཆེན་
པོ( མངའ་འབངས་ཀྱིས་རྒྱལ་པོའི་བཀའ་བརྩི་བས་འཐུས། ) མེད་ཀྱང༌། གལ་ཏེ་ཇ་ཁང་ཞིག་གི་
གཡོག་མོ་ཞིག་ལ་མཚོན་ན། བག་ལེབ་ཚོང་ཁང་གཉེར་ཏེ་ཁེ་བཟང་ལེན་པའི་ཕུགས་འདུན་ཡོད་
རུང༌། ཉིན་མོའི་རྨི་ལམ་བཞིན་མངོན་འགྱུར་ཡོང་ཐབས་མེད་པས་མུ་མཐུད་དུ་གད་ཕྱགས་ཀྱི་ལས་གཉེར་པ་ལས་ཐབས་མེད་དོ། །
དོན་གྱིས་འདི་ནི་གཉིས་ཕམ་གྱི་རྣམ་པ་ཞིག་སྟེ། ཡིད་རྟོན་ལ་ཚད་ཐིག་ཡོད་པས་མ་དངུལ་
གྲབས་གསོག་བྱས་ནས་ལས་གཏོད་བྱེད་རྒྱུ་ནི་དེ་བས་དཀའ་མོར་གྱུར་ཡོད། ལས་གཏོད་མ་ནུས་
པའི་དབང་གིས་དཔལ་འབྱོར་གོང་འཕེལ་འབྱུང་མི་ཐུབ། དཔལ་འབྱོར་གོང་འཕེལ་མེད་ན་ཀུན་
གྱིས་དཔལ་འབྱོར་ལ་ཡར་སྐྱེད་མེད་པར་འདོད་པས། ལག་ན་དངོས་འབྲེལ་མ་དངུལ་ཡོད་པའི་མི་
ཞིག་ཡིན་ཡང༌། གཞན་ལ་ཡིད་རྟོན་དངུལ་བུན་མཁོ་སྤྲོད་བྱེད་མོས་ཀྱིན་མེད། དེར་བརྟེན་དཔལ་
འབྱོར་འཕེལ་མེད་རང་སོར་ལུས་པའི་སྔོན་དཔག་གི་དབང་གིས་དངོས་གནས་དཔལ་འབྱོར་
འཕེལ་མེད་རང་སོར་ལུས་པའི་མཇུག་འབྲས་བྱུང་བར་བྱས།
ཆེ་རུ་འགྲོ་བཞིན་པའི་བག་ལེབ།
དེའི་འཕྲོར་ཡར་སྐྱེད་ཀྱི་བསམ་བློ་སྐོར་གྱི་དོན་སྤྱི་བྱུང་བ་རེད། “ཡར་སྐྱེད” ཅེས་པ་ནི་ང་
ཚོས་རང་ཉིད་རྨོངས་པ་ཡིན་པར་ཁས་བླངས་རྗེས། མ་དངུལ་གཏོང་འཇོག་ལ་ཞིབ་འཇུག་བྱས་
ཚེ་ཡོད་ཚད་སྔར་ལས་ཇེ་ལེགས་སུ་ཡོང་ཐུབ་པར་འདོད། དེ་ནས་འདོད་ཚུལ་འདི་འཕྲལ་མ་ཉིད་
དུ་དཔལ་འབྱོར་ཐད་ལ་སྤྱད། “ཡར་སྐྱེད” ལ་ཡིད་ཆེས་པའི་མི་ཞིག་ཡིན་ཚེ། ས་ཁམས་གསར་
རྙེད་དང་ཚན་རྩལ་གསར་གཏོད། རྩ་འཛུགས་འཕེལ་རྒྱས་སྣ་ཚོགས་བྱུང་སྟེ། མིའི་རིགས་ཀྱི་ཐོན་
སྐྱེད་དང་ཉོ་ཚོང༌། རྒྱུ་ནོར་བཅས་ཀྱི་སྡོམ་འབོར་མཐོ་རུ་གཏོང་ཐུབ་པར་ཡིད་ཆེས་བྱེད། ནུབ་ཀྱི་
རྒྱ་མཚོ་ཆེན་མོའི་གྲུ་ལམ་གསར་པ་རྙེད་ལ་ཁེ་བཟང་འཛད་མཐའ་མེད་པ་ཐོབ་ཀྱང་། རྒྱ་གར་གྱི་
རྒྱ་མཚོའི་ཐོག་གི་གྲུ་ལམ་རྙིང་པ་བློས་གཏོང་དགོས་དོན་གང་ཡང་མེད། དེ་ཡང་ཐོན་རྫས་གསར་
པ་འགྲེམས་སྤེལ་བྱེད་སྐབས་ཐོན་རྫས་རྙིང་པའི་ཐོན་ཚད་ཉུང་དུ་གཏོང་དགོས་པའི་ངེས་པ་མེད་
དེ། དཔེ་ཞིག་བཞག་ནས་བཤད་ན། ང་ཚོས་ཧྥ་རན་སའི་རྣམ་པའི་བག་ལེབ་ཁང་ཞིག་ལས་གཉེར་
བྱས་ཚེ། སྔོན་མའི་སྲོལ་རྒྱུན་གྱི་བག་ལེབ་ཚོང་ཁང་ཧ་ལོག་འགྲོ་བའི་ངེས་པ་མེད། མང་ཚོགས་
ཀྱིས་རང་གི་དགའ་ཕྱོགས་གསར་པ་གསོ་སྐྱོང་བྱས་ནས་སྔར་ལས་མང་པོ་བཟའ་བར་བྱེད། ངས་
བཟང་རེག་ཚེ་ཁྱོད་ཀྱིས་གྱོང་རེག་པ་མི་མཚོན་ཞིང་། དེ་བཞིན་དུ་ང་ཤ་རྒྱགས་ན་ཁྱོད་མུ་གེ་
ཐེབས་འགྲོ་བ་ཡང་མ་ཡིན་པ་ནང་བཞིན། གོ་ལ་ཧྲིལ་པོའི་བག་ལེབ་འདི་ལ་ད་དུང་ཆེ་རུ་འགྲོ་
སྲིད་པའི་མངོན་མེད་ཀྱི་སྟོབས་ཤུགས་ཤིག་ཡོད་དོ། །
འདས་པའི་ལོ་ངོ500ནང་རོལ་ཏུ་ཡར་ཐོན་སྐོར་གྱི་གོ་དོན་འདིས་འཛམ་གླིང་ཡོངས་ཀྱི་མི་
དམངས་ལ་གོ་སྐོན་བློ་འགུག་བྱས་པས། འབྱུང་འགྱུར་ལ་ཡིད་རྟོན་བྱེད་མཁན་མང་ནས་མང་དུ་
ཕྱིན། འདི་ལྟ་བུའི་ཡིད་རྟོན་གྱིས་དངུལ་བུན་གསར་གཏོད་བྱས་ཤིང་། ཡིད་རྟོན་དངུལ་བུན་གྱིས་
ཀྱང་མིག་མཐོང་ལག་ཟིན་གྱིས་དཔལ་འབྱོར་འཕེལ་རྒྱས་ལ་བྱེད་ནུས་ཐོན་པ་རེད། འཕེལ་སྐྱེད་
ཐུབ་པ་འདིའི་དབང་གིས་ང་ཚོས་སྔར་ལས་མ་འོངས་པར་ཡིད་ཆེས་ཤིང་། ཡིད་རྟོན་དངུལ་བུན་
ཡང་སྔར་ལས་མང་པོ་ཞིག་འདོན་སྤྲོད་བྱེད་མོས་ཀྱིན་ཡོད། འགྱུར་ལྡོག་འདི་ནི་སྐད་ཅིག་ཙམ་ལ་
བྱུང་བ་ཞིག་མིན་ལ། དཔལ་འབྱོར་ནི་ཚ་ནུས་དབུགས་ལྒང་ལས་སྤྱི་གླིང་ནང་གི་མཆོང་བསྐྱོད་
འཁོར་ལོ་ཞིག་དང་ཀུན་ནས་མཚུངས་ཤིང༌། ལམ་བར་དུ་བརྡབ་གསིག་གང་
རུང་འབྱུང་སྲིད་ཀྱང་ཁ་ཕྱོགས་ཧ་ཅང་གསལ་པོ་ཞིག་ཡོད། ད་ལྟ་འཛམ་གླིང་ཡོངས་ཀྱི་ཡིད་རྟོན་
དངུལ་བུན་འདི་འདྲའི་དར་རྒྱས་བྱུང་ཡོད་པས། སྲིད་གཞུང་དང་བཟོ་ཚོང་ཁེ་ལས་སམ་མི་སྒེར་
གང་ཡིན་རུང་ཀུན་གྱིས་སྟབས་བདེའི་སྒོ་ནས་དངུལ་འབོར་མང་པོ་དང་དུས་ཡུན་རིང་པོ། སྐྱེད་
ཀ་དམའ་མོའི་དངུལ་བུན་ལེན་ཐུབ་ཅིང་། གཞན་དངུལ་གྱི་གྲངས་འབོར་ཡང་ཁོ་ཚོའི་ད་ལྟའི་ཡོང་
འབབ་ལས་རིང་དུ་བརྒལ་ཡོད།
འཛམ་གླིང་ཧྲིལ་པོའི་དཔལ་འབྱོར་གྱི་བག་ལེབ་ཆེན་པོ་རྒྱུན་ཆད་མེད་པར་ཇེ་ཆེར་འགྲོ་
ཐུབ་པར་ཡིད་ཆེས་ཡོད་པའི་རྐྱེན་གྱིས་མཇུག་མཐར་གསར་བརྗེ་ཞིག་བྱུང་བ་རེད། སྤྱི་ལོ1776ལོར་
སུའུ་ཀི་ལན་གྱི་དཔལ་འབྱོར་རིག་པ་བ་ཡ་ཏིང་སི་སྨིས《རྒྱལ་ཁབ་ཀྱི་འབྱོར་ཕྱུག་རྣམ་བཤད》
ཅེས་པ་པར་སྐྲུན་གནང་ཞིང་། དེ་ནི་ལོ་རྒྱུས་ཐོག་གི་དཔལ་འབྱོར་རིག་པའི་གསུང་
རྩོམ་འགངས་ཆེན་ཞིག་ཡིན་ཞེས་བཤད་ཆོག 《རྒྱལ་ཁབ་ཀྱི་འབྱོར་ཕྱུག་རྣམ་བཤད》ཀྱི་བམ་
པོ་དང་པོའི་ལེའུ་བརྒྱད་པའི་ནང་དུ། ཡ་ཏིང་སི་སྨིས་གཤམ་གསལ་གྱི་གསར་གཏོད་རྣམ་བཤད་
ཁག་བཏོན་ཡོད། གལ་ཏེ་ས་བདག་དང་འཐག་ལས་བྱེད་མཁན། ལྷམ་བཟོ་མཁན་བཅས་ལ་ཐོབ་
པའི་ཁེ་སྤོགས་ཁྱིམ་ཚང་གི་གཞི་རྩའི་དགོས་མཁོ་ལས་བརྒལ་ཚེ། ལས་རོགས་དེ་བས་མང་པོ་གླས་
ན་རང་ཉིད་ཀྱི་ཁེ་སྤོགས་སྔར་ལས་མང་དུ་འགྲོ་ཐུབ། ཁེ་སྤོགས་ཇི་ཙམ་མང་ན་ལག་རོགས་ཀྱང་
དེ་ཙམ་ཞིག་གླ་ཐུབ། འདིའི་ཐོག་ནས་དམངས་ཁྲོད་ཁེ་ལས་ལ་ཁེ་བཟང་ཐོབ་པ་ནི་དོན་གྱིས་སྤྱི་
ཚོགས་ཧྲིལ་པོའི་རྒྱུ་ནོར་དང་དར་རྒྱས་རྨང་གཞི་བྱས་པ་ཤེས་ཐུབ།
མིག་སྔར་སྐད་ཆ་འདི་དག་ཐོས་མ་ཐག་ཧ་ཅང་སྤྱིར་བཏང་དང་རང་ག་བ་ཞིག་རེད་སྙམ་
ང༌། དེ་ནི་ང་ཚོ་མ་རྩ་རིང་ལུགས་ཀྱི་འཇིག་རྟེན་ཞིག་ཏུ་འཚོ་སྡོད་བྱས་ཤིང༌། ཡ་ཏིང་སི་སྨི་ཡི་
གཞུང་ལུགས་སྔ་མོ་ནས་འཚོ་བའི་ཆ་ཤས་ཤིག་ཏུ་གྱུར་ཟིན་པས་རེད། བརྙན་འཕྲིན་གསར་འགྱུར་
ལས་ང་ཚོས་ཉིན་རེ་བཞིན་བརྗོད་བྱ་དེ་དང་ཆ་འདྲ་ཡང་རྣམ་པ་མི་འདྲ་བའི་སྒོ་ནས་བཤད་པ་
ཐོས་འོང་། འོན་ཀྱང་ཡ་ཏིང་སི་སྨིས་ཁ་གསལ་སྒོས་མིའི་རིགས་ཀྱི་རྒྱུ་ནོར་ཡོངས་རྫོགས་ཀྱི་རྨང་
གཞི་ནི་སྒེར་གྱི་ཁེ་སྤོགས་འཕར་ན་ཅི་མ་རུང་སྙམ་པའི་སྒེར་སེམས་ལ་རག་ལས་ཞེས་པའི་འདོད་
ཚུལ་བཏོན་ཡོད། གཅིག་ཏུ་ན་གནད་འདི་ནི་མིའི་རིགས་ལོ་རྒྱུས་སྟེང་ཆེས་གསར་བརྗེའི་རང་
བཞིན་ལྡན་པའི་གོ་དོན་ཞིག་རེད་ཅེས་བཤད་ཆོག་པར་མ་ཟད། ད་དུང་དཔལ་འབྱོར་གྱི་ངོས་ཐད་
ཙམ་མ་ཡིན་པར་ཀུན་སྤྱོད་དང་ཆབ་སྲིད་ཀྱི་ངོས་ཐད་ཀྱང་ཚུད་ཡོད། དོན་གྱིས་ང་ཚོར་ཆོག་ཤེས་
མེད་ན་དེ་ལས་ལེགས་ཤིང༌། ང་ཚོས་རང་ཉིད་ལ་འཚོ་བ་སྐྱིད་པོ་ཞིག་རོལ་དུ་འཇུག་དུས་རང་
ཉིད་ཁོ་ནར་ཁེ་ཕན་ཐོབ་པ་ཙམ་མ་ཡིན་པར། ད་དུང་མི་གཞན་ལའང་ཁེ་ཕན་ཐོབ་ཏུ་འཇུག་ཐུབ།
དེའི་ཕྱིར “རང་ཕན” ནི “གཞན་ཕན” ཡང་ཡིན་ནོ། །
དེ་བས་ཡ་ཏིང་སི་སྨིས་ང་ཚོར་དཔལ་འབྱོར་ནི་གཉིས་ཕན་གཉིས་རྒྱལ་གྱི་རྣམ་པ་ཞིག་ཡིན་
ཞིང་། ང་ལ་ཁེ་བཟང་ཐོབ་ན་ཁྱོད་ལའང་ཁེ་བཟང་ཐོབ་པར་ངོས་ཟིན་ཐོབ་ཏུ་བཅུག དེ་ལྟར་བྱས་
ན་ང་ཚོས་མཉམ་དུ་ཇེ་ཆེར་སོང་བའི་བག་ལེབ་ཆེན་པོ་འདི་ལོངས་སུ་སྤྱོད་ཐུབ་པར་མ་ཟད། ད་
དུང་ངའི་དེ་ཇེ་ཆེར་གྱུར་པ་དང་བསྟུན་ནས་ཁྱོད་ཀྱི་དེ་ཡང་ཇེ་ཆེར་འགྲོ། གལ་སྲིད་ང་རང་དབུལ་
པོར་གྱུར་ནས་ངས་ཁྱོད་ཀྱི་ཐོན་རྫས་སམ་ཞབས་ཕྱི་ཉོ་མ་ཐུབ་ན། ཁྱོད་ཀྱིས་ཀྱང་ཁེ་སྤོགས་ལེན་མ་
ཐུབ་པར་དབུལ་པོར་གྱུར་འགྲོ་བ་རེད། གལ་སྲིད་ང་ལ་སྒོར་མོ་ཡོད་ཚེ་ད་གཟོད་ཁྱེད་ཀྱིས་གཞི་
ནས་ང་ལ་དངོས་པོ་བཙོང་སྲིད་པས། ཁྱོད་ཀྱང་ཕྱུག་པོར་ཆགས་ངེས། ཡ་ཏང་སི་སྨིས་སྲོལ་རྒྱུན་
གྱི་རྒྱུ་ནོར་དང་ཀུན་སྤྱོད་གཉིས་འགལ་ཟླར་གྱུར་པའི་རྣམ་པ་མགོ་རྟིང་སློག་སྟེ། ཕྱུག་པོ་ཚོ་བདེ་
བ་ཅན་ལ་བགྲོད་སའི་སྒོ་གླེགས་ཡངས་པོར་ཕྱེ་པར་མ་ཟད། དངུལ་ཡོད་པ་ཡང་སྤྱོད་བཟང་ཞིག་
ལ་བརྩི་རུ་བཅུག ཡ་ཏང་སི་སྨིའི་གཏམ་རྒྱུད་ནང་དུ་མི་ཕྱུག་པོར་གྱུར་པ་ནི་ཁྱིམ་མཚེས་ལ་བཤུ་
གཞོག་བྱས་ནས་ཐོབ་པ་མ་ཡིན་པར། དཔལ་འབྱོར་གྱི་བག་ལེབ་ཧྲིལ་པོ་ཇེ་ཆེར་སོང་བ་ལ་རག་
ལས་ཤིང་། བག་ལེབ་ཆེར་སོང་བ་དང་བསྟུན་ནས་མི་ཚང་མར་རྔོ་ཐོགས་པ་རེད། འདི་ལྟར་བྱས་
ཚེ་རྒྱུ་འབྱོར་ལྡན་པ་རྣམས་ཀྱིས་དཔལ་འབྱོར་འཕེལ་བའི་འཁོར་ཆེན་འདི་བསྐོར་ཏེ། ཀུན་ལ་རྔོ་
ཐོགས་པས་ཁོང་ཚོ་ནི་སྤྱི་ཚོགས་ཧྲིལ་པོའི་ནང་ཆེས་གོ་ཆོད་པའི་མིག་དཔེ་རེད་ཅེས་བཤད་ཆོག་གོ །
འོན་ཀྱང་འདི་དག་གི་རྒྱབ་རྟེན་སའི་གཞུང་ལུགས་ནི་ངེས་པར་དུ་འབྱོར་ལྡན་པ་དག་གིས་
ཁེ་སྤོགས་སྤྱད་དེ་བཟོ་གྲྭ་གསར་པ་བཙུགས་མིན་དང་ལས་བཟོ་པ་གསར་པ་གླས་ཡོད་མིན་ལ་
རག་ལས་པ་ལས། ཁེ་སྤོགས་ཐོན་སྐྱེད་ནུས་ཤུགས་གང་ཡང་མེད་པའི་བྱེད་སྒོའི་སྟེང་ཆུད་ཟོས་
སུ་བཏང་བ་མིན། དེར་བརྟེན་ཡ་ཏང་སི་སྨིས་རྒྱུན་པར “ཁེ་སྤོགས་འཕར་སྣོན་ཡོང་སྐབས་ས་
བདག་དང་འཐག་འཐག་མཁན་ཚོས་ལག་རོགས་སྔར་ལས་མང་པོ་གླ་བར་བྱེད” ཅེས་པ་ནན་
བཤད་བྱེད་པ་ལས། “ཁེ་སྤོགས་འཕར་སྣོན་ཡོང་སྐབས་ནོར་གྱི་བྲན་གཡོག་ནང་བཞིན་རྒྱུ་ནོར་
མཐའ་དག་སྦས་ཏེ་བརྩི་བའི་དུས་སུ་ད་གཟོད་ཕྱི་རུ་འདོན་པ” མ་ཡིན་ནོ། །དེང་རབས་མ་རྩ་
རིང་ལུགས་དཔལ་འབྱོར་ལ་འགངས་ཆེ་བའི་ཀུན་སྤྱོད་ཀྱི་ཚད་གཞི་གསར་པ་ཞིག་བྱུང་བ་ནི། ཁེ་
སྤོགས་སྤྱད་དེ་མུ་མཐུད་ནས་ཐོན་སྐྱེད་བྱེད་པ་དེ་ཡིན་ཞིང་། དེ་ལྟར་བྱས་ན་ད་གཟོད་ཁེ་སྤོགས་
དེ་ལས་མང་པོ་སླར་ཡང་ཐོན་སྐྱེད་ཐད་ལ་གཏོང་ཐུབ་ཅིང་། དེ་ནས་བསྐྱར་དུ་ཁེ་སྤོགས་སྔར་ལས་
མང་པོ་རེག་ཐུབ་པས་འདི་ལྟར་འཁོར་བསྐྱོད་བྱ་དགོས། མ་དངུལ་འཇོག་པ་ཞེས་པ་ནི་བཟོ་གྲྭ་རྒྱ་
བསྐྱེད་དང་ཚན་རིག་ཞིབ་འཇུག་བྱེད་པ། ཐོན་རྫས་གསར་པ་གསར་སྤེལ་བཅས་ལ་གོ གཙོ་བོ་
ཐོན་ཚད་འཕར་སྣོན་བྱས་པ་ཁེ་སྤོགས་ལ་བསྒྱུར་རྒྱུ་དེ་རེད། དེའི་ཕྱིར་མ་རྩ་རིང་ལུགས་ཀྱི་དམ་
ཚིག་གསར་པའི་ནང་དུ་ཆེས་མཆོག་གྱུར་གྱི་མདོར་བསྟན་པའི་གནད་དང་པོ་ནི། “ཐོན་སྐྱེད་ཀྱི་
ཁེ་སྤོགས་ངེས་པར་དུ་ཡང་བསྐྱར་གཏོང་འཇོག་བྱས་ཏེ་ཐོན་ཚད་འཕར་སྣོན་བྱ་དགོས” ཞེས་པ་དེ་ཡིན་ནོ། །
མ་རྩ་རིང་ལུགས་ཀྱི་མིང་ནི་འདི་ལས་བྱུང་ཞིང༌། “མ་རྩ་རིང་ལུགས”
པས “མ་རྩ”དང “རྒྱུ་ནོར” གཉིས་མི་འདྲ་བར་མཐོང་ཞིང༌། མ་རྩ་ཞེས་
པ་ནི་ཐོན་སྐྱེད་ཐད་ལ་བཀོལ་བའི་སྒོར་མོ་དང་དངོས་པོ། ཐོན་ཁུངས་སྣ་ཚོགས་ལ་གོ་བར་བྱེད།
རྒྱུ་ནོར་ཞེས་པ་ནི་ས་འོག་ཏུ་སྦས་པའམ་ཐོན་སྐྱེད་མ་ཡིན་པའི་ཐད་ལ་འཕྲོ་བརླག་ཏུ་བཏང་
བའི་སྒོར་མོ་དང་དངོས་པོ། ཐོན་ཁུངས་ལ་གོ་བ་རེད། དཔེར་ན། གལ་སྲིད་ཧྥ་ལུའོ་ཞིག་གིས་ཐོན་
ཁུངས་མ་ལུས་སྤྱད་དེ་ཐོན་སྐྱེད་ནུས་ཤུགས་གང་ཡང་མི་ལྡན་པའི་གསེར་གྱི་གཏོར་གཟུགས་
མཆོད་རྟེན་ཞིག་བཞེངས་པ་ཡིན་ན། ཁོ་རང་མ་རྩ་རིང་ལུགས་པ་ཞིག་ལ་བགྲང་མི་རུང་། དེ་
བཞིན་དུ་མཚོ་ཇག་ཆེ་གེ་མོ་ཞིག་གིས་སི་ཕེན་གྱི་རིན་པོ་ཆེ་སྣ་ཚོགས་སྐྱེལ་བའི་གྲུ་གཟིངས་ཤིག་
འཕྲོག་བཅོམ་བྱས་ཏེ། འོད་འཚེར་བའི་གསེར་སྒོར་གྱི་སྒམ་ཆུང་མ་ལུས་ཅ་ལེ་པི་རྒྱ་མཚོའི་གླིང་
ཕྲན་ཞིག་ཏུ་སྦས་ཚེ། ཁོ་ཡང་མ་རྩ་རིང་ལུགས་པ་ཞིག་གཏན་ནས་མིན། ཡིན་ནའང་གལ་སྲིད་
ལས་ལ་བརྩོན་པའི་བཟོ་གྲྭའི་ལས་བཟོ་པ་ཞིག་གིས་རང་ཉིད་ཀྱི་ཡོང་འབབ་ལས་ཁག་ཅིག་སྤྱད་
དེ་མ་རྐང་ཐད་ལ་སྤྱད་པ་ཡིན་ན། ཁོ་ནི་མ་རྩ་རིང་ལུགས་པ་ཞིག་ཏུ་བརྩི་རིགས་སོ། །
ད་ལྟ “ཐོན་སྐྱེད་ཀྱི་ཁེ་སྤོགས་ངེས་པར་དུ་སླར་ཡང་ཐོན་ཚད་འཕར་སྣོན་ཐད་ལ་འཇོག་
དགོས”ཞེས་བཤད་ཚེ་ཀུན་གྱི་སྣང་ངོར་སྤྱིར་བཏང་ཞིག་ལས་མ་འདས་པའི་སྣང་བ་འཆར་སྲིད་
མོད། འོན་ཀྱང་མིའི་རིགས་ཀྱི་ལོ་རྒྱུས་སྤྱི་ལ་གཞིགས་ནས་བཤད་ན་མིའི་རིགས་ཕལ་ཆེ་བར་འདི་
འདྲའི་གོ་དོན་ཞིག་བྱུང་མྱོང་མེད། དེང་རབས་ཅན་སྔ་མའི་དུས་སུ་སྐབས་ཐོག་དེའི་མི་རྣམས་ཀྱི་བློ་
ངོར་ཐོན་སྐྱེད་ཀྱིས་འགྱུར་བ་ཆེན་པོ་གང་ཡང་འབྱུང་མི་ནུས་སྙམ་པས། གལ་ཏེ་བྱ་བ་གང་ཞིག་ལས་
རུང་ཐོན་སྐྱེད་ཀྱིས་ཧ་ལས་དགོས་པའི་ཁེ་སྤོགས་ཤིག་བསྐྲུན་མི་ནུས་ན། ཁེ་སྤོགས་སླར་ཡང་ཐོན་
སྐྱེད་ཐད་ལ་གཏོང་དགོས་པའི་རྒྱུ་མཚན་ཅི་ཡོད། དེའི་ཕྱིར་དུས་རབས་བར་མའི་སྐུ་དྲག་དག་གིས་
དད་མོས་བྱེད་པའི་མི་ཆོས་ནི་ཕངས་སེམས་མེད་པར་བག་མེད་སྒོས་འཛད་སྤྱོད་བྱེད་ཅིང་། ཡོང་
སྒོ་ཐམས་ཅད་འགྲན་བསྡུར་དང་གསོལ་སྟོན། དམག་འཁྲུག དགེ་སྒྲུབ་ལས་གཞན་ཕོ་བྲང་དང་ཆོས་
ཁང་གསར་འཛུགས་ཐད་ལ་སྤྱོད་པ་ལས། ཁེ་སྤོགས་སྤྱད་དེ་གཞིས་ཀའི་ཐོན་ཚད་དང་གྲོ་ཡི་ས་བོན་
ཡག་ཤོས་འཚོལ་བ། ཡང་ན་ཚོང་ར་གསར་པ་འཚོལ་མཁན་གྱི་སྐུ་དྲག་ཤིན་ཏུ་དཀོན།
དེང་རབས་སུ་སླེབས་རྗེས་ཤེས་པ་ཅན་གྱི་སྡེ་ཡིས་སྐུ་དྲག་གི་ཚབ་བྱས་ཤིང་། མི་གསར་པ་དེ་
དག་ནི་མ་རྩ་རིང་ལུགས་ཀྱི་དམ་ཚིག་ལ་དད་མཁན་ཤ་སྟག་ཏུ་སྣང་ཞིང༌། སྔོན་གྱི་སྐུ་དྲག་མི་དྲག་
རྣམས་ལས་འཛིན་པ་དང་དངུལ་རྩའི་མཁས་པ། ཁེ་ལས་པས་ཚབ་བྱས་པ་རེད། ཚོང་པ་ཆེན་པོ་དེ་
དག་གི་སྟོབས་འབྱོར་ལྡན་ཚད་ཀྱིས་དུས་རབས་བར་མའི་སྐུ་དྲག་ཚོ་ཧད་དུ་འཇུག་སྲིད་མོད། འོན་
ཀྱང་ཁོ་ཚོས་རྒྱས་སྤྲོས་འཛད་སྤྱོད་ཐད་ལ་དུས་རབས་བར་མའི་མི་བཞིན་མི་བྱེད། ཁེ་སྤོགས་ཡོད་
ཚད་ལས་ཐོན་སྐྱེད་མ་ཡིན་པའི་བྱེད་སྒོའི་ཐད་ལ་ཏོག་ཙམ་ལས་སྤྱོད་ཀྱིན་མེད།
དུས་རབས་བར་མའི་སྐུ་དྲག་ཚོས་གསེར་སྐུད་དང་དར་གོས་ཀྱི་ཕྱུ་བས་གཟབ་མཆོར་སྤྲས་
ཏེ། དུས་ཚོད་མང་པོ་ཞིག་གསོལ་སྟོན་དང་རོལ་རྩེད། གཟབ་རྒྱས་ཆེ་བའི་འགྲན་བསྡུར་ཐད་ནས་
འདའ་བ་རེད། དེ་དང་བསྡུར་ན་དེང་གི་སྲིད་འཛིན་མགོ་གཙོ་ཀུན་གྱིས་ནུབ་ལྭ་གྱོན་ཞིང་། ནུབ་
ལྭ་ཕལ་ཆེར་ལས་གོས་སུ་གྱུར་ཏེ་ནག་རོག་གེར་ཕོ་རོག་ཁྱུ་གཅིག་དང་ཀུན་ནས་མཚུངས། དེར་
མ་ཟད་ཁོ་ཚོར་སྐྱིད་པོ་གཏོང་བའི་དུས་ཚོད་ཅི་ཡང་མེད། ལར་དཔེ་མཚོན་ཅན་གྱི་ཉེན་ཁའི་མ་
དངུལ་འཇོག་མཁན་ཚོས་བསྟུད་མར་ཚོང་དོན་གྲོས་ཚོགས་རེ་རེའི་ནང་དུ་ཞུགས་ཏེ། རང་ཉིད་
ཀྱི་མ་དངུལ་གཏོང་བར་འཚམ་པའི་ཚོང་ར་ཞིག་འཚོལ་བའམ་ཡང་ན་ལག་གི་མ་རྐང་དང་བུན་
འཛིན་གྱི་འཕེལ་འགྲིབ་ལ་ལྟ་རྟོག་ནན་མོ་བྱེད་ཀྱིན་ཡོད། ཁོས་གྱོན་པའི་ལྭ་དེ་ནི་མིང་དུ་གྲགས་
པའི་ཝན་སི་ཀྲུ་རྟགས་ཀྱི་ནུབ་ལྭ་ཡིན་སྲིད་ལ། འགྲོ་བྱེད་སྒེར་གྱི་གནམ་གྲུའང་ཡིན་
སྲིད་ཀྱང་། དེ་དག་ནི་ཁོང་གིས་མིའི་རིགས་ཀྱི་ཐོན་སྐྱེད་མཐོ་རུ་གཏོང་ཆེད་བཞག་པའི་མ་དངུལ་
དང་བསྡུར་ན། འབྲི་མར་ནང་གི་སྤུ་ཉག་ཙམ་ལས་མ་འདས་སོ། །
དེར་མ་ཟད་མ་དངུལ་བཏང་ནས་ཐོན་ཚད་འཕར་སྣོན་ཡོང་བ་ནི་ཝན་སི་ཀྲུའི་ནུབ་ལྭ་གྱོན་
པའི་ཚོང་ལས་ཕྱུག་བདག་ཁོ་ན་ཡང་མ་ཡིན་ཏེ། མི་སེར་ཕལ་པ་དང་ཡང་ན་སྲིད་གཞུང་ལས་
ཁུངས་སོགས་གང་ཡིན་རུང་ཀུན་གྱི་བསམ་ཚུལ་འདྲ་བ་རེད། ཐེངས་གང་མང་ཞིག་ལ་ང་ཚོས་
ཁ་བརྡ་བྱེད་པའི་ནང་དོན་ནི་ལག་གི་སྒོར་མོ་དེས་མ་རྐང་དང་བུན་འཛིན་གང་ཞིག་ཉོ་དགོས་
པ། ཡང་ན་ཁང་ས་དང་ཁང་པ་གང་ཞིག་ཉོས་ན་མ་འོངས་པར་རིན་གོང་འཕར་སྲིད་པ་སོགས་
ཡིན་ལ། རྒྱལ་ཁབ་སོ་སོའི་སྲིད་གཞུང་གིས་ཀྱང་ཁྲལ་བསྡུ་ཡོང་འབབ་ཧུར་ཐག་གིས་ཐོན་སྐྱེད་
ནུས་ཤུགས་ལྡན་པའི་འཆར་གཞི་ག་གེ་མོའི་ཐད་ལ་བཞག་སྟེ། འབྱུང་འགྱུར་ལ་ཡོང་འབབ་འཕར་
སྣོན་ཡོང་བར་རེ་བཞིན་ཡོད། དཔེར་ན། གྲུ་ཁ་གསར་པ་ཞིག་བཙུགས་ནས་བཟོ་གྲྭའི་ཐོན་རྫས་
ཕྱིར་གཏོང་བྱེད་བདེ་བ་བགྱིས་ཚེ། ཁོ་ཚོས་དཔྱ་ཁྲལ་དེ་ལས་མང་པོ་རེག་པ་དང་བསྟུན་ནས་སྲིད་
གཞུང་གི་ཡོང་འབབ་ཀྱང་འཕར་སྣོན་ཡོང་བ་རེད། དེ་བཞིན་དུ་སྲིད་གཞུང་གཞན་ཞིག་གིས་
ཀྱང་སློབ་གསོའི་ཐད་ལ་མ་དངུལ་བཏང་ན་དེ་བས་ཀྱང་ལེགས་པར་མཐོང་སྟེ། སློབ་གསོ་བཟང་
པོ་ཐོབ་པའི་ཤེས་ལྡན་མི་སྣ་འབོར་ཆེན་གསོ་སྐྱོང་བྱས་པ་ལ་བརྟེན་ནས་ཁེ་ཕན་ཕུན་སུམ་ཚོགས་
པའི་ཚན་རྩལ་རྩེ་གྲ་ཅན་གྱི་ཐོན་ལས་ལ་མཐུན་རྐྱེན་བསྐྲུན་པས། གྲུ་ཁའི་སྒྲིག་ཆས་མང་པོ་གསར་
སྐྲུན་མ་བྱས་ཀྱང་ཁྲལ་འབབ་མང་པོ་རེག་ཐུབ་སྙམ་བཞིན་ཡོད།
ཆེས་ཐོག་མར་མ་རྩ་རིང་ལུགས་ནི་དཔལ་འབྱོར་ཇི་ལྟར་ལག་ལེན་བྱེད་པའི་སྐོར་གྱི་གཞུང་
ལུགས་ཁོ་ན་ཞིག་ཡིན་ཞིང༌། གཞུང་ལུགས་མ་ལག་འདིས་དཔལ་འབྱོར་ཇི་ལྟར་འཁོར་བསྐྱོད་བྱེད་
ཚུལ་རྒྱས་བཤད་བྱས་ཡོད་པར་མ་ཟད། འབྲེལ་ཡོད་ཀྱི་ཚད་གཞི་ཡང་གཏན་འབེབས་བྱས་ཡོད།
དེ་ལས་སྒོར་མོའི་འཁོར་རྒྱུག་གི་དཔེ་རྣམ་འགྲེལ་བཤད་ལྟར་ན་ཁེ་སྤོགས་ཡང་བསྐྱར་ཐོན་སྐྱེད་
ཐད་ལ་གཏོང་འཇོག་བྱས་ན། དཔལ་འབྱོར་མགྱོགས་མྱུར་ངང་དར་རྒྱས་འབྱུང་བར་ངོས་འཛིན་
བྱས་ཡོད། ཡིན་ནའང་མ་རྩ་རིང་ལུགས་ཀྱི་ཤུགས་རྐྱེན་རིམ་བཞིན་དཔལ་འབྱོར་གྱི་ཁྱབ་ཁོངས་
ལས་རིང་དུ་བརྒལ་ཏེ། ད་ལྟ་མི་ཆོས་ཀྱི་མ་ལག་ཆ་ཚང་ཞིག་ཏུ་གྱུར་ཡོད་པས། ང་ཚོར་ཀུན་སྤྱོད་
ཇི་འདྲ་ལྡན་དགོས་ཚུལ་དང་ཕྲུ་གུ་ལ་སློབ་གསོ་ཇི་ལྟར་གཏོང་དགོས་པ། ཐ་ན་ཇི་ལྟར་བསམ་
གཞིག་གཏོང་དགོས་ཚུལ་ཡང་བརྗོད་ཡོད། མ་རྩ་རིང་ལུགས་ཀྱི་གཞི་རྩའི་རྩ་དོན་ནི། དྲང་བདེན་
དང་རང་དབང་། ཐ་ན་སྤྲོ་སྣང་བཅས་གང་ཡིན་རུང་ངེས་པར་དུ་དཔལ་འབྱོར་འཕེལ་རྒྱས་ལ་
བརྟེན་དགོས་ཞེས་པ་ཡིན་ཕྱིར། དཔལ་འབྱོར་འཕེལ་རྒྱས་ནི་རྣམ་དཀར་གྱི་དགེ་བའི་ལས་འབའ་
ཞིག་གོ( མ་མཐར་ཡང་ཤིན་ཏུ་ཉེ་པོ་ཡོད། )ཞེས་ནའང་མི་རུང་བ་གང་ཡང་མེད་དོ། །གལ་ཏེ་
ཁྱོད་ཀྱིས་མ་རྩ་རིང་ལུགས་པ་ཞིག་ལ། ག་འདྲ་བྱས་ན་ད་གཟོད་ཙམ་པབ་ཝེ་དང་
ཨ་ཧྥུ་ཀ་ནི་སི་ཐན་གྱི་ས་ཁུལ་དག་ལ་དྲང་བདེན་དང་ཆབ་སྲིད་རང་དབང་ཡོང་ཐུབ་ཅེས་དྲིས་
ཚེ། ཁོས་ངེས་པར་དུ་ཁྱོད་ལ་བརྟན་བརླིང་གི་དམངས་གཙོ་ལམ་ལུགས་འཛུགས་དགོས་ན། ཐོག་
མར་ཡིན་གཅིག་མིན་གཉིས་དབྱར་གྱི་མཚོ་བཞིན་རྒྱས་པའི་དཔལ་འབྱོར་དང་འཐུས་སྒོ་ཚང་བའི་
འབྱོར་ལྡན་གྲལ་རིམ་དགོས་ལ། ཁྱད་པར་དུ་གཙོ་བོ་ས་གནས་དེ་གའི་མི་རྣམས་ལ་རང་དབང་
གི་ཁེ་ལས་དང་ཧུར་བརྩོན་གྲོན་ཆུང༌། གཞན་དྲིང་མི་འཇོག་པའི་རིན་ཐང་ལྟ་ཚུལ་དགོས་ཞེས་ཁ་
ནས་ཆུ་བཞུར་བཞུར་བྱས་ནས་དྲི་བར་ལན་འདེབས་སྲིད།
ཆོས་ལུགས་གསར་པ་འདིས་དེང་རབས་ཚན་རིག་གི་འཕེལ་རྒྱས་ལ་ཐག་གཅོད་རང་བཞིན་
གྱི་ཤན་ཤུགས་ཐེབས་པ་དང༌། ཚན་རིག་ཞིབ་འཇུག་གི་ལྟག་རྒྱབ་ཀྱི་སྦྱིན་བདག་ནི་རྒྱུན་པར་སྲིད་
གཞུང་དང་ཡང་ན་མི་སྒེར་གྱི་ཁེ་ལས་ཡིན་ལ། མ་རྩ་རིང་ལུགས་ཀྱི་སྲིད་གཞུང་དང་ཁེ་ལས་ཀྱིས་
དམིགས་བསལ་གྱི་ཚན་རིག་ཞིབ་འཇུག་ཅིག་ལ་མ་དངུལ་གཏོང་རྩིས་བྱེད་དུས། རྣམ་ཀུན་ཐོག་
མར “ཞིབ་འཇུག་འདིས་ཐོན་ཚད་དང་ཁེ་སྤོགས་འཕར་སྣོན་བྱེད་ཐུབ་བམ” ཞེས་དང “དཔལ་
འབྱོར་འཕེལ་རྒྱས་ལ་སྐུལ་འདེད་ཐོན་ནུས་སམ” ཞེས་འདྲི་བར་བྱེད། གལ་ཏེ་ཞིབ་འཇུག་འཆར་
གཞིས་གནད་དོན་འདི་དག་ལ་ལན་འདེབས་མ་ནུས་ཚེ། ཞིབ་འཇུག་གྲོན་དངུལ་ལོན་རྒྱུ་ནི་ཧ་
ཅང་དཀའ་བའི་ཚོད་རེད། དེ་བཞིན་དུ་དེང་རབས་ཚན་རིག་གི་ལོ་རྒྱུས་གླེང་དགོས་ཚེ། མ་རྩ་རིང་
ལུགས་ནི་མི་གླེང་ཐབས་མེད་དུ་གྱུར་པའི་གྲུབ་ཆ་གལ་ཆེན་ཞིག་ཏུ་གྱུར་ཡོད།
དེ་མིན་གལ་སྲིད་ཚན་རིག་བསྐྱུར་ཏེ་མ་གླེང་ཚེ་མ་རྩ་རིང་ལུགས་འཕེལ་རྒྱས་སོང་བ་ནི་
དངོས་གནས་ཅི་ཡིན་ཆ་མི་འཚལ་བའི་ཚོར་བ་ཞིག་སྐྱེས་འོང་། མ་རྩ་རིང་ལུགས་ཀྱིས་དཔལ་
འབྱོར་ནམ་ཡང་རྫོགས་མཐའ་མེད་པར་གོང་སྤེལ་འགྲོ་ཐུབ་པར་འདོད་དེ། འདི་ནི་ང་ཚོའི་ནམ་
རྒྱུན་གྱི་འཚོ་བའི་ཁྲོད་ལྟ་ཞིབ་བྱས་པའི་འཇིག་རྟེན་གྱི་སྣང་ཚུལ་དང་རྦད་དེ་རྒྱབ་འགལ་དུ་
གྱུར་ཡོད། སྤྱང་ཁྱུ་ཞིག་ལ་དཔེ་བཞག་ན། གལ་སྲིད་དེ་དག་གིས་གསད་བྱའི་ལུག་ཁྱུ་རྫོགས་མཐ
མེད་པར་མང་དུ་ཕྱིན་པར་འདོད་པ་ནི། དངོས་གནས་ཁུངས་མེད་ལུང་མེད་ཅིག་མ་ཡིན་ནམ།
ཡིན་ནའང་མིའི་རིགས་ཀྱི་དཔལ་འབྱོར་དེང་རབས་ཀྱི་དུས་སྐབས་ཧྲིལ་པོར་འདི་ལྟར་བསམ་
ཡུལ་ལས་འདས་པའི་རྒྱུན་མཐུད་འཕེལ་རྒྱས་བྱུང་ཞིང༌། དེའི་རྒྱུ་མཚན་ཉག་ཅིག་ནི་ནམ་རྒྱུན་ཚན་
རིག་པས་ལོ་འགའ་རེའི་ནང་དུ་གསར་རྟོགས་དང་གསར་གཏོད་གསར་པ་ཞིག་བྱས་པ་ལ་རག་
ལས་ཤིང་། དེ་ཡང་མེ་གླིང་སྐམ་ས་ཆེན་པོ་དང་ནང་འབར་འཕྲུལ་འཁོར། ཡང་ན་གཞི་རྒྱུ་བཟོ་
སྐྲུན་ལས་ཐོན་པའི་ལུག་ལྟ་བུའོ། །དངུལ་ལོར་པར་མཁན་དངུལ་ཁང་དང་སྲིད་གཞུང་ཡིན་མོད།
མཇུག་མཐར་ཚན་རིག་པ་རྣམས་མིང་ངན་འཁུར་མཁན་དུ་གྱུར།
འདས་པའི་ལོ་འགའི་རིང་ལ་ང་ཚོས་དངུལ་ཁང་དང་སྲིད་གཞུང་གིས་སྨྱོ་ནད་ཕོག་པ་
ནང་བཞིན་སྒོར་མོ་དཔར་པ་མཐོང་ཞིང་། མི་ཚང་མས་དཔལ་འབྱོར་ཉམས་ཉེན་གྱི་དབང་གིས་
དཔལ་འབྱོར་འཕེལ་མེད་རང་སོར་གནས་པ་དང་གོང་འཕེལ་མི་འབྱུང་སྙམ་སྟེ་སེམས་ཁྲལ་བྱས་
པས། ཁོང་ཚོས་འདི་བཞིན་གཟུགས་མེད་གྲིབ་བཟོ་བྱས་ནས་ཨ་སྒོར་དང་ཡོ་སྒོར། ཉི་ཧོང་གི་སྒོར་
མོ་སོགས་སྒོར་མོ་ཁྲག་ཁྲིག་དུ་མར་དཔར་པར་མ་ཟད། དངུལ་རྩའི་མ་ལག་ཁྲོད་དུ་ཁུངས་མེད་
ཀྱི་ཡིད་རྟོན་དངུལ་བུན་འབོར་ཆེན་བཞག་སྟེ། ཚན་རིག་པ་དང་ལག་རྩལ་མི་སྣ། བཟོ་བཀོད་
པ་བཅས་ཀྱིས་དཔལ་འབྱོར་གྱི་ལྦུ་བ་མ་ཉམས་པའི་སྔོན་དུ་རྐྱེན་ངན་འགོག་པར་ནུས་ཤིང་སྲིད་
ན་དཀོན་པའི་གསར་གཏོད་དང་གསར་རྟོགས་ཤིག་བྱེད་ཐུབ་པའི་རེ་བ་བཅངས། རེ་བ་བྱེད་ས་
ཐམས་ཅད་ཚོད་ལྟ་ཁང་གི་མི་རྣམས་རེད། དེའི་ཕྱིར་སྐྱེ་དངོས་ཚན་རྩལ་དང་ནཱ་སྨི་ཚན་རྩལ་ལྟ་
བུའི་གསར་རྟོགས་ཤིག་བྱུང་སྟེ། ཐོན་ལས་གསར་པ་གསར་གཏོད་བྱས་ནས་ཁེ་སྤོགས་འབོར་ཆེན་
རེག་པ་དང༌། དེ་ནས་དེ་དག་བཀོལ་ཏེ་དངུལ་ཁང་དང་སྲིད་གཞུང་གིས་སྤྱི་ལོ2008ལོ་ནས་བཟུང་
རྟོག་བཟོས་གསར་གཏོད་བྱས་པའི་སྒོར་དུང་ཕྱུར་ཁྲི་ཕྲག་དུ་མའི་སྟོང་ཆའི་ཁ་བསྐངས་པ་རེད།
གལ་ཏེ་ཚོད་ལྟ་ཁང་གི་མྱུར་ཚད་དཔལ་འབྱོར་ལྦུ་བའི་ཟླར་མ་ཡོང་ཚེ། དཔལ་འབྱོར་གྱི་མདུན་
ལྗོངས་ལ་སེམས་ཁྲལ་ག་འདྲ་ཞིག་བྱ་དགོས་པ་བློས་དཔགས་ནུས་སོ། །
ཀོ་ལུན་པུའུ་ལ་ཡང་སྦྱིན་བདག་དགོས།
མ་རྩ་རིང་ལུགས་ཀྱིས་དེང་རབས་ཚན་རིག་གི་དར་རྒྱས་ལ་ཤན་ཤུགས་ཐེབས་པར་མ་ཟད།
ཡོ་རོབ་བཙན་རྒྱལ་རིང་ལུགས་བྱུང་བའི་ཐད་ལ་ཡང་ཤུགས་རྐྱེན་ཐེབས་ཡོད། དེ་མིན་ཆེས་ཐོག་
མར་ཡོ་རོབ་བཙན་རྒྱལ་རིང་ལུགས་ཀྱིས་མ་རྩ་རིང་ལུགས་ཀྱི་ཡིད་རྟོན་དངུལ་བུན་ལམ་ལུགས་
གསར་གཏོད་བྱས་པ་ཡིན་མོད། ཡིད་རྟོན་དངུལ་བུན་གྱི་གོ་དོན་དེང་རབས་ཡོ་རོབ་གླིང་གིས་
གསར་གཏོད་བྱས་པ་ཞིག་མ་ཡིན་པར། ཧ་ལམ་གདོད་མའི་ཞིང་ལས་སྤྱི་ཚོགས་ཡོངས་སུ་བྱུང་
ཡོད་པ་སྨོས་ཅི་དགོས། དེང་རབས་ཀྱི་དུས་མགོར་ཡོ་རོབ་གླིང་གི་མ་རྩ་རིང་ལུགས་ཀྱི་དར་རྒྱས་
ཨེ་ཤ་ཡའི་དཔལ་འབྱོར་འཕེལ་རྒྱས་ལ་འབྲེལ་བ་དམ་ཟབ་ཡོད། གཞན་ཡང་གླེང་དགོས་པ་ཞིག་
ལ། དུས་རབས18པའི་དུས་མཇུག་ཏུ་ཨ་ཤེ་ཡ་ནི་སྔར་བཞིན་འཛམ་གླིང་ཡོངས་ཀྱི་དཔལ་འབྱོར་
བཙན་བདག་ཡིན་ཞིང༌། ཡང་གཅིག་བཤད་ན། ཡོ་རོབ་གླིང་གི་མི་རྣམས་ལས་ཀྲུང་གོ་པ་དང་
མུའུ་སི་ལིན་གྱི་མི། རྒྱ་གར་པ་རྣམས་ཕྱུག་པོ་ཡིན་ནོ། །
འོན་ཀྱང་ཀྲུང་གོ་དང་རྒྱ་གར། མུའུ་སི་ལིན་འཇིག་རྟེན་གྱི་སྤྱི་ཚོགས་ལམ་ལུགས་འོག་ཏུ།
ཡིད་རྟོན་དངུལ་བུན་ནི་ཐ་མལ་ཞིག་ཏུ་བརྩི་ཞིང་། ཐུར་ཁེའི་དབྱི་སི་ཐན་པོར་
དང་དབྱི་རན་གྱི་དབྱི་སི་ཧྥ་ཧན། རྒྱ་གར་གྱི་ལྡི་ལི། ཡང་ན་ཀྲུང་གོའི་པེ་ཅིང་སོགས་
ཀྱི་ཚོང་པ་དང་དངུལ་ཁང་གཉེར་མཁན་བཅས་ལ་ཡང་མ་རྩ་རིང་ལུགས་ཀྱི་བསམ་བློ་ཡོད་སྲིད་
མོད། ཚོང་པ་དང་ཚོང་ལས་ཀྱི་བསམ་གཞིགས་དེ་དག་ལ་རྒྱུན་པར་རྒྱལ་པོ་དང་དམག་དཔོན་
རྣམས་ཀྱིས་དོ་སྣང་བྱེད་བཞིན་མེད། དེང་རབས་ཀྱི་དུས་མགོར་ཡོ་རོབ་བཙན་རྒྱལ་མ་ཡིན་པའི་
བཙན་རྒྱལ་འཛུགས་མཁན་ནི་སྤྱིར་བཏང་རླབས་ཆེན་གྱི་དབང་སྒྱུར་བ་ཡིན་ཏེ། དཔེར་ན། ཆིང་
རྒྱལ་རབས་ཀྱི་སྲིད་དབང་འཛུགས་མཁན་ཐོག་མ་ནི་ནའོ་ཧ་ཁྲི་དང་དབྱི་རན་གྱི་ཨ་ས་ ་ཏི་རྒྱལ་
རབས་འཛུགས་མཁན་གྱི་གོང་མ་ན་ཏི་ཨར་ཧྲ་ལྟ་བུ་དང་། ཡང་ན་དཔོན་
རིགས་དང་དམག་དོན་ཐད་ཀྱི་མི་སྣ་ཕུལ་བྱུང་ཅན་ཏེ། དཔེར་ན། ཆིང་རྒྱལ་རབས་དང་ཨོ་སི་མན་
ཐུར་ཁེའི་བཙན་རྒྱལ་ལྟ་བུའོ། །མི་འདི་དག་གིས་གཙོ་བོ་ཁྲལ་འབབ་དང་འཕྲོག་བཅོམ ( དེ་གཉིས་
ལ་དོན་གྱིས་ཁྱད་པར་ཕྲ་མོ་ཙམ་ལས་མེད། )ལ་བརྟེན་ནས་སྒོར་མོ་མང་པོ་རེག་ཐུབ་པས། ཡིད་
རྟོན་དངུལ་བུན་ལ་བརྟེན་པ་ཤིན་ཏུ་ཉུང་ཞིང༌། ཁྱད་པར་དུ་དངུལ་ཁང་གཉེར་མཁན་དང་མ་
དངུལ་གཏོང་མཁན་གྱི་ཁེ་ཕན་ལ་དེ་བས་ཀྱང་སེམས་ཁུར་བྱེད་མི་སྲིད།
ཡིན་ནའང་ཡོ་རོབ་གླིང་གི་གནས་ཚུལ་འདི་དང་གཏན་ནས་མི་འདྲ་སྟེ། ཡོ་རོབ་ཀྱི་གོང་མ་
དང་དམག་དཔོན་ཚོས་ཀྱང་རིམ་བཞིན་ཚོང་ལས་ཀྱི་བསམ་གཞིགས་བྱེད་སྟངས་བེད་སྤྱད་པ་
དང༌། ཕྱིས་སུ་ཐ་ན་ཚོང་པ་དང་དངུལ་ཁང་གཉེར་མཁན་ཚོ་ཐད་ཀར་དབང་བསྒྱུར་བྱེད་མཁན་
དུ་གྱུར། ཡོ་རོབ་གླིང་གིས་འཛམ་གླིང་ཧྲིལ་པོ་དབང་དུ་བསྡུ་བའི་བརྒྱུད་རིམ་ཁྲོད། མཁོ་བའི་མ་
དངུལ་གྱི་འབྱུང་ཁུངས་རིམ་གྱིས་ཁྲལ་འབབ་ནས་ཡིད་རྟོན་དངུལ་བུན་དུ་བསྒྱུར་པར་མ་ཟད།
རིམ་བཞིན་མ་རྩ་ཅན་གྱིས་གཙོ་ཁྲིད་བྱེད་མགོ་བརྩམས་ཏེ། དམིགས་ཡུལ་ཡོད་ཚད་གཏོང་འཇོག་
བྱས་པའི་མ་རྩ་ལ་ཁེ་སྤོགས་འབོར་ཆེན་ལེན་རྒྱུ་ཁོ་ན་རེད། དེར་བརྟེན་ནུབ་ལྭ་དང་ཞྭ་མོ་གྱོན་
པའི་དངུལ་ཁང་གཉེར་མཁན་གྱི་ཚོང་པས་བཙུགས་པའི་བཙན་རྒྱལ་གྱིས་གསེར་དངུལ་གྱི་རྒྱན་ཆ་
སྤྲས་ཤིང་གོ་ཁྲབ་བཙན་པོ་གྱོན་པའི་གོང་མ་དང་སྐུ་དྲག་གིས་བཙུགས་པའི་བཙན་རྒྱལ་ཕམ་པར་
བརྒྱབ། ཚོང་ལས་ཅན་གྱི་བཙན་རྒྱལ་འདི་དག་གིས་དངུལ་བུན་བླངས་ཏེ་གཞན་རིགས་དབང་
དུ་བསྡུ་བའི་ལས་ཕྱོད་དེ་ལས་མཐོ་སྟེ། དེའི་རྒྱུ་མཚན་ནི་དཔྱ་ཁྲལ་འཇལ་རྒྱུཪ་དགའ་མཁན་མེད་
ཀྱང་མ་དངུལ་གཏོང་འཇོག་བྱེད་པར་ཚང་མ་དགའ་པོ་ཡོད།
སྤྱི་ལོ1484ལོར་ཀོ་ལུན་པུའུ་ཕོར་ཐིའུ་ཀལ་གྱི་གོང་མའི་སར་སོང་སྟེ། ཁོང་གིས་གྲུ་གཟིངས་རུ་
ཁག་ཅིག་ཁྲིད་དེ་ནུབ་ཕྱོགས་སུ་ཨེ་ཤ་ཡ་ཤར་མར་བགྲོད་སའི་གྲུ་ལམ་གསར་པ་འཚོལ་བར་འགྲོ་
འདོད་པས། མ་དངུལ་ཐད་ནས་རོགས་རམ་བྱེད་དགོས་པའི་རེ་བ་བཏོན། འདི་ལྟ་བུའི་འཚོལ་ཞིབ་
ཀྱི་ལས་ཀ་ནི་ཉེན་ཁ་ཧ་ཅང་ཆེ་བར་མ་ཟད། ད་དུང་མ་དངུལ་ཡང་འབོར་ཆེན་དགོས་ཏེ། དཔེར་
ན། གྲུ་གཟིངས་བཟོ་དགོས་པ་དང་བཟའ་བཅའ་ཉོ་བ། གྲུ་པ་དང་དམག་མི་ལ་སྤྲོད་པའི་གླ་ཕོགས་
སོགས་སྒོར་མོ་མང་པོ་དགོས་པ་དང་། ཁྱད་པར་དུ་ལས་གཞི་འདིའི་རིགས་ལ་མ་དངུལ་བཏང་
ཡང་ཁེ་སྤོགས་རེག་ཐུབ་མིན་གནད་དོན་ཞིག་ཡིན་པས། ཕོར་ཐིའུ་ཀལ་གྱི་གོང་མས་ཁོང་གི་རེ་འདུན་དང་ལེན་མ་བྱས།
དེང་གི་ལས་གཏོད་པ་ཞིག་དང་འདྲ་བར་ཀོ་ལུན་པུའུ་བློ་མ་ཕམ་པར། ཁོས་ཡང་བསྐྱར་
བསམ་ཚུལ་དེ་དག་དབྱི་ཐ་ལི་དང་ཧྥ་རན་སི། དབྱིན་ཇི་བཅས་ཀྱི་མ་དངུལ་གཏོང་འཇོག་བྱེད་
སྲིད་པ་རྣམས་ཀྱི་སར་སོང་བར་མ་ཟད། ཐ་ན་སླར་ཡང་ཕོར་ཐིའུ་ཀལ་ལ་ཐེངས་གཅིག་ལོག་ཀྱང་
ཚང་མས་དང་ལེན་མ་བྱས། མཇུག་མཐར་ཁོང་གཅིག་གྱུར་བྱས་མ་ཐག་པའི་སི་ཕེན་དུ་སྐབས་
དེའི་གོང་མ་ཧྥེ་ཏི་ནན་ཏི་དང་རྒྱལ་མོ་དབྱི་ཧྲ་པེ་ལ་གཉིས་འཚོལ་
དུ་འོང་། ཐོག་མར་ཁོས་སྐབས་དེར་ཉམས་མྱོང་ཕུན་སུམ་ཚོགས་པའི་ཁ་པ་སྐོར་ཞིག་
རོགས་པར་བོས་ཡོད་པས། མཐར་རྒྱལ་མོ་དབྱི་ཧྲ་པེ་ལས་མ་དངུལ་གཏོང་འཇོག་བྱ་རྒྱུ་ཁས་ལེན་
བྱས། ཕྱིས་སུ་ཀུན་གྱིས་ཤེས་གསལ་ལྟར་རྒྱལ་མོ་དབྱི་ཧྲ་པེ་ལ་ལ་བྱ་དགའི་རྒྱན་ཤོག་ཆེན་པོ་ཞིག་
ཐོབ་པ་དང་འདྲ་བར་གྱུར། ཀོ་ལུན་པུའུ་ཡིས་གསར་རྟོགས་བརྒྱུད་ནས་སི་ཕེན་གྱིས་མེ་གླིང་སྐམ་
ས་ཆེན་མོ་དབང་དུ་བསྡུས་ཏེ། གསེར་དངུལ་གྱི་གཏེར་ཁ་སྔོག་འདོན་བྱས་པར་མ་ཟད། ད་དུང་
བུར་ཤིང་དང་རྡོ་ཐ་བཏབ་པས་སི་ཕེན་གྱི་གོང་མ་དང་དངུལ་ཁང་གཉེར་མཁན། ཚོང་པ་བཅས་
ཀྱིས་ཕུགས་འདུན་མངོན་པར་བྱས་པ་རེད།
ལོ་ངོ100ཡི་རྗེས་སུ་སྐུ་དྲག་དང་དངུལ་ཁང་གཉེར་མཁན་མཐའ་དག་ཕྱུག་པོར་ཆགས་པར་
མ་ཟད། ཀོ་ལུན་པུའུ་ཡི་རྒྱུན་འཛིན་པར་འཕྲད་དུས་ཡིད་རྟོན་དངུལ་བུན་སྔ་མ་ལས་ཀྱང་འབོར་
ཆེན་མཁོ་སྤྲོད་བྱེད་ཀྱིན་ཡོད། འདི་དག་ཚང་མ་མེ་གླིང་ནས་བཤུ་གཞོག་བྱས་ནས་ཐོབ་པའི་རྒྱུ་
ནོར་རེད། དེ་ལས་གལ་ཆེ་བ་ཞིག་ནི་སྐུ་དྲག་དང་དངུལ་ཁང་གཉེར་མཁན་ཚོས་མྱུལ་དཔྱད་རྩད་
ཞིབ་ཀྱི་མི་མངོན་པའི་ནུས་ཤུགས་ཐད་ལ་ཡིད་ཆེས་ཆེ་རུ་སོང་བས། རང་ཉིད་ཀྱི་མ་དངུལ་ཡང་
དེ་བས་གཏོང་མོས་ཀྱིན་ཡོད། འདི་ནི་བཙན་རྒྱལ་གྱི་མ་རྩ་རིང་ལུགས་ཀྱི་ངོ་མཚར་བའི་འཁོར་
བསྐྱོད་ཅིག་སྟེ། ཡིད་རྟོན་དངུལ་བུན་གྱིས་གསར་རྟོགས་ལ་རོགས་སྐྱོར་བྱས་ཤིང་། གསར་རྟོགས་
ཀྱིས་མི་སེར་སྤེལ་ཡུལ་གསར་པ་རྙེད། དེ་ནས་མི་སེར་སྤེལ་ཡུལ་གྱིས་ཁེ་སྤོགས་བསྐྲུན། ཁེ་སྤོགས་
ཀྱིས་ཡིད་ཆེས་བསྩལ། མཐར་ཡིད་ཆེས་སླར་ཡང་ཡིད་རྟོན་དངུལ་བུན་མང་པོར་གྱུར། ནའོ་ཧ་ཁྲི
དང་ན་ཏི་ཨར་ཧྲ་སོགས་གང་ཡིན་རུང་བཙན་རྒྱལ་གྱིས་སྤྱི་ལེ་སྟོང་ཕྲག་འགའ་
ཡི་མངའ་ཁོངས་བཟུང་རུང་མཐར་ཤུལ་འཛིན་མཁན་གྱི་སྟོབས་ཤུགས་ཉམས་ནས་བཙན་རྒྱལ་མ་
ལུས་རྒུད་པར་གྱུར། འོན་ཀྱང་མ་རྩ་རིང་ལུགས་ཀྱི་ལས་གཏོད་བྱེད་མཁན་ལ་མཚོན་ན། དབང་དུ་
བསྡུ་ཐེངས་རེ་རེས་དཔལ་འབྱོར་གྱི་སྒུལ་ཤུགས་དེ་བས་ཀྱང་ཆེ་རུ་གཏོང་ཐུབ་བོ། །
ཡིན་ནའང་མྱུལ་དཔྱད་འདི་དག་སྔར་བཞིན་སྟེས་དབང་ཞིག་ལ་བརྟེན་པ་ཡིན་ཕྱིར། ཡིད་
རྟོན་དངུལ་བུན་གྱི་ཚོང་ར་ཧྲིལ་པོས་སྔར་བཞིན་གཟབ་ནན་བྱེད་ཀྱིན་ཡོད། རྒྱུ་མཚན་ནི་མྱུལ་
ཞིབ་རུ་ཁག་མང་པོ་ཞིག་གིས་རིན་ཐང་ཅན་གང་ཡང་མ་རྙེད་པས་མཐར་ལག་སྟོང་དུ་ཡོ་རོབ་ཏུ་
ལོག དཔེར་ན། དབྱིན་ཇི་པས་སྒོར་མོ་མང་པོ་ཆུད་ཟོས་སུ་བཏང་ནས་གོ་ལའི་བྱང་སྣེ་ནས་ཨ་ཤེ་
ཡ་ལ་བགྲོད་སའི་ནུབ་བྱང་གི་མཚོ་ལམ་འཚོལ་བར་ཕྱིན། དེས་མི་ཚད་ད་དུང་མྱུལ་དཔྱད་རུ་ཁག་
གང་མང་ཞིག་ཕྱིར་ཡོང་མེད་པར་གྱུར། ལ་ལ་འཁྱགས་རོམ་ལ་ཐུག་བརྒྱབ་པ་དང་ལ་ལ་རྒྱ་མཚོའི་
དྲག་རླུང་ལ་ཕྲད། འགའ་ཞིག་མཚོ་ཇག་གི་ལག་ནས་ཤི་བས། མ་དངུལ་གཏོང་མཁན་ཇེ་མང་དུ་
གཏོང་བ་དང་དུས་མཚུངས་སུ་མི་རེ་རེའི་ཉེན་ཁའི་འགན་འཁུར་ཇེ་ཡང་དུ་གཏོང་ཆེད། མྱུལ་
དཔྱད་པས་མ་རྐང་ཚད་ཡོད་སྤྱི་གཉེར་ཁང་འཚོལ་མགོ་ཚུགས་པ་རེད། དེ་ལྟར་བྱས་ན་མ་དངུལ་
འཇོག་མཁན་ཞིག་གིས་རང་གི་སྒོར་མོ་ཚང་མ་གྲུ་གཟིངས་ག་གེ་མོ་ཞིག་གི་སྟེང་དུ་གཏོང་འཇོག་
བྱེད་མི་དགོས་པར། སྤྱི་གཉེར་ཁང་གིས་མ་དངུལ་འཇོག་མཁན་མང་པོ་ཞིག་གི་ལག་ནས་མ་
དངུལ་གྲབས་གསོག་བྱས་ཚེ། རང་ཉིད་ཀྱི་མ་དངུལ་ཉུང་ངུའི་འགན་མ་གཏོགས་འཁུར་མི་དགོས།
དེ་ལྟར་བྱས་ཚེ་ཉེན་ཁ་ཤིན་ཏུ་ཆུང་ཞིང་ཁེ་སྤོགས་ཚད་ལས་བརྒལ་བ་རེག་སྲིད་པ་དང་། གལ་
ཏེ་གྲུ་གཟིངས་འདེམས་པ་འགྲིག་སོང་ན། མ་དངུལ་ཉུང་ཙམ་ལས་མེད་པའི་དབང་དུ་བཏང་ན་
ཡང༌། ཁྱོད་རང་ཕྱུག་པོར་ཆགས་སྲིད་པ་རེད།
དུས་ཚོད་འདི་ལྟར་ལོ་བཅུ་ཕྲག་རེ་ཕར་འདས་པ་དང་བསྟུན་ཏེ། ཡོ་རོབ་ནུབ་མ་ནས་རྙོག་
འཛིང་ཆེ་པའི་དངུལ་རྩའི་མ་ལག་ཅིག་བྱུང་ཞིང༌། དེ་ལས་དུས་ཡུན་ཧ་ཅང་ཐུང་ངུའི་ནང་ཡིད་
རྟོན་དངུལ་བུན་འབོར་ཆེན་བླངས་ཏེ། དམངས་ཁྲོད་ཀྱི་ཁེ་ལས་སམ་ཡང་ན་སྲིད་གཞུང་གོང་
འཕེལ་གཏོང་བའི་ཐད་ལ་བཀོལ་སྤྱོད་བྱས་ཆོག་པ་རེད། མྱུལ་དཔྱད་དབང་བསྡུ་དཔུང་ཁག་གིས་
མ་དངུལ་འདི་ལེན་འདོད་ཚེ། མ་ལག་འདིའི་ལས་ཕྱོད་ལྡན་ཚད་རྒྱལ་ཁབ་དང་བཙན་རྒྱལ་གང་
ལས་ཀྱང་རིང་དུ་བརྒལ་ཅིང༌། ཧོ་ལན་དང་སི་ཕེན་བར་གྱི་ཛ་དྲག་ཆེ་བའི་འགྲན་རྩོད་ལས་ཀྱང་
ཡིད་རྟོན་དངུལ་བུན་མ་ལག་འདིར་སྟོབས་ཤུགས་གསར་པ་ག་འདྲ་ཞིག་ཡོད་པ་ཤེས་ཐུབ། དུས་
རབས16པར་སི་ཕེན་ནི་ཡོ་རོབ་གླིང་གི་ཆེས་སྟོབས་ལྡན་གྱི་རྒྱལ་ཁབ་ཅིག་ཡིན། བཙན་རྒྱལ་གྱི་
མངའ་ཁོངས་ཤིན་ཏུ་རྒྱ་ཆེ་ཞིང་། སྐབས་དེར་ཡོ་རོབ་གླིང་ཕལ་ཆེ་བ་དང་མེ་གླིང་ལྷོ་བྱང་གཉིས།
ཧྥི་ལི་ཕིན་གླིང་ཚོམས་བཅས་ལ་དབང་བསྒྱུར་བྱས་ཡོད་པར་མ་ཟད། གཞན་ཨ་ཧྥེ་རི་ཁའི་གླིང་
དང་ཨེ་ཤ་ཡ་གླིང་གི་མཚོ་རྒྱུད་དུ་ད་དུང་རྟེན་གཞི་མང་པོ་བསྟར་ལ་བརྒྱུས་ཡོད། ལོ་རེ་རེར་གྲུ་
གཟིངས་མང་པོས་མེ་གླིང་དང་ཡ་གླིང་གི་སྲིད་ན་དཀོན་པའི་རྒྱུ་ནོར་མང་པོ་བསྐྱལ་ནས་སི་ཕེན་
དུ་ལོག ཧོ་ལན་རྒྱལ་ཁབ་ཀྱི་མངའ་ཁོངས་མཐའ་དག་འདམ་རྫབ་ཡིན་པར་མ་ཟད། ས་རྒྱ་ཆུང་
ལ་དྲག་རླུང་རྒོད་ཅིང་ཐོན་ཁུངས་དཀོན་པ་དང་། མ་གཞི་སི་ཕེན་ལས་ཀྱང་མཐའ་འཁོབ་ཅིག་ཏུ་གནས་ཡོད།
སྤྱི་ལོ1568ལོར་མ་གཞི་ཆོས་ལུགས་གསར་པར་དད་མོས་བྱེད་པའི་ཧོ་ལན་པ་དག་གིས་
གནམ་བདག་ཆོས་ལུགས་ལ་དད་པའི་སི་ཕེན་དབང་བསྒྱུར་བར་ངོ་རྒོལ་བྱ་རྒྱུའི་སེམས་ཐག་
བཅད། ཆེས་ཐོག་མར་ངོ་རྒོལ་དམག་མི་འདི་དག་ཐང་ཅི་ཁི་ཏི་དང་འདྲ་བར་གཡུལ་ལས་ཕམ་སྟེ་
ངལ་བ་འབྲས་མེད་དུ་གྱུར། འོན་ཀྱང་ལོ་ངོ80རྗེས་སུ་ཧོ་ལན་རྒྱལ་ཁའི་ངང་སི་ཕེན་གྱིས་དབང་
བསྒྱུར་ལས་ཐར་ཏེ་རང་བཙན་ཐུབ་པར་མ་ཟད། ཐ་ན་སི་ཕེན་དང་སི་ཕེན་གྱི་མནའ་གྲོགས་ཕོར་
ཐིའུ་ཀལ་གཉིས་ཀྱི་ཚབ་བྱས་ཏེ། གོ་ལ་ཧྲིལ་པོའི་མཚོ་ཐོག་གི་བཙན་བདག་རྒྱལ་ཁབ་གཙོ་བོར་
ཆགས་ཤིང་། འཛམ་གླིང་རང་བཞིན་གྱི་ཧོ་ལན་བཙན་རྒྱལ་བཙུགས་པར་མ་ཟད། ཡོ་རོབ་གླིང་གི་
ཆེས་སྟོབས་འབྱོར་ལྡན་པའི་རྒྱལ་ཁབ་ཅིག་ཏུ་གྱུར།
ཧོ་ལན་པ་རྣམས་དེ་ལྟར་ལེགས་འགྲུབ་ཡོང་བའི་མན་ངག་ནི་ཡིད་རྟོན་དངུལ་བུན་དབང་
གིས་ཡིན་པ་དང་། ཧོ་ལན་པ་རྣམས་སྐམ་སའི་ཐོག་གི་འཐབ་འཛིང་ལ་སྤྲོ་བ་ཆེར་མེད་པས། ཁོ་
ཚོས་གླས་དམག་ལ་སྒོར་མོ་བྱིན་ནས་སི་ཕེན་དང་འཐབ་འཛིང་བྱེད་དུ་བཅུག་པ་
དང༌། ཧོ་ལན་པ་རང་ཉིད་ཀྱིས་གྲུ་གཟིངས་ཆེན་པོ་བསྐྲུན་ནས་རྒྱ་མཚོའི་སྟེང་དུ་ས་རྒྱ་བསྐྱེད་
མགོ་བརྩམ། གླས་དམག་དང་དམག་གྲུ་ཆེན་པོར་འགྲོ་གྲོན་གཞལ་དུ་མེད་པ་དགོས་ཀྱང་། སྐབས་
ཐོག་དེའི་ཧོ་ལན་པ་ཚོར་ཡོ་རོབ་གླིང་གི་གསར་དར་དངུལ་རྩའི་མ་ལག་གི་ཡིད་ཆེས་ཐོབ( དུས་
མཚུངས་སུ་སི་ཕེན་གྱི་གོང་མས་རང་དགར་ཡིད་ཆེས་དེ་དག་ལ་རྒྱབ་གཏོད་བྱས། ) ཡོད་པས།
སྟོབས་ལྡན་གྱི་སི་ཕེན་བཙན་རྒྱལ་ལས་ལྷག་ཏུ་ལས་སླ་མོ་སྒོ་ནས་རྒྱང་བསྐྱོད་རུ་ཁག་ལ་མ་དངུལ་
འདོན་སྤྲོད་བྱ་ཐུབ། དངུལ་རྩའི་མཁས་པ་ཚོས་ཧོ་ལན་ལ་ཡིད་རྟོན་དངུལ་བུན་འདང་ངེས་ཤིག་
འདོན་སྤྲོད་བྱས་ཏེ་ཁོ་ཚོར་དམག་དཔུང་དང་དམག་གྲུའི་རུ་ཁག་འཛུགས་སུ་བཅུག་པ་དང་།
དམག་དཔུང་དང་དམག་གྲུའི་རུ་ཁག་འདི་དག་གིས་ཧོ་ལན་ལ་འཛམ་གླིང་ཡོངས་ཀྱི་ཉོ་ཚོང་གྲུ་
ལམ་དབང་བར་བྱས་པས། ཁེ་སྤོགས་དེ་ལས་འབོར་ཆེན་ཐོབ། ཁེ་སྤོགས་འདི་དག་ཡོད་ཚེ་ཧོ་ལན་
པ་ཚོས་དངུལ་བུན་བདེ་བླག་ངང་འཇལ་ཐུབ་པས། དངུལ་རྩའི་མཁས་པས་ཁོ་ཚོར་ཡིད་ཆེས་བྱེད་
ཤུགས་དེ་བས་ཆེ་རུ་ཕྱིན། དེར་བརྟེན་ཨམ་སི་ཐེ་ཏམ་ནི་འཕྲལ་དུ་ཡོ་རོབ་གླིང་
གི་གྲུ་ཁ་གཙོ་བོ་ཞིག་ཏུ་གྱུར་པར་མ་ཟད། ཡོ་རོབ་གླིང་གི་དངུལ་རྩའི་ལྟེ་བར་གྱུར་པ་རེད།
ཧོ་ལན་ལ་ཡང་སྙིང་ཇི་ལྟར་དངུལ་རྩའི་མ་ལག་གི་ཡིད་ཆེས་ཐོབ་པ་ཡིན་ནམ་ཞེ་ན།
གཅིག་ནས་ཁོ་ཚོས་དུས་ཐོག་ཏུ་དངུལ་བུན་ཆད་ལྷག་མེད་འཇལ་བ་རྒྱུན་འཁྱོངས་བྱས་ཏེ། བུན་
བདག་གིས་ཁོ་ཚོར་དངུལ་བུན་བཏང་བའི་ཉེན་ཁ་ཇེ་ཆུང་དུ་བཏང་བ་དང༌། གཉིས་ནས་ཧོ་
ལན་རྒྱལ་ཁབ་ཀྱི་ཁྲིམས་འཛིན་རང་རྐྱ་ཐུབ་པས་མི་སྒེར་གྱི་ཁེ་དབང་དང་ཁྱད་པར་དུ་སྒེར་གྱི་
རྒྱུ་ནོར་བདག་དབང་ལ་སྲུང་སྐྱོབ་བྱས་པས་སོ། །དེ་དང་བསྡུར་ཚེ་སྒེར་གཅོད་རྒྱལ་ཁབ་ཀྱིས་
མི་སྒེར་དང་མི་སྒེར་གྱི་རྒྱུ་ནོར་ལ་འགན་སྲུང་བྱེད་མོས་ཀྱིན་མེད་པས། མ་དངུལ་ཡང་ག་ལེར་
ཁྲིམས་ལུགས་བརྩི་སྲུང་དང་སྒེར་གྱི་རྒྱུ་ནོར་ལ་སྲུང་སྐྱོབ་བྱེད་འདོད་ཡོད་པའི་རྒྱལ་ཁབ་དག་གི་སར་ཕྱོགས་པ་རེད།
ཁྱོད་རང་འཇར་མན་གྱི་དངུལ་ཁང་བདག་གཉེར་བའི་བུ་རྒྱུད་ཡིན་པར་ཆ་བཞག་ན། ཨ་
ཕས་ཡོ་རོབ་གླིང་གི་གྲོང་ཁྱེར་གཙོ་བོ་ཞིག་ཏུ་ཡན་ལག་དངུལ་ཁང་བཙུགས་ནས་ལས་དོན་རྒྱ་
བསྐྱེད་པའི་གོ་སྐབས་ཤིག་མཐོང་སྟེ། ཁོས་ཁྱོད་རང་དང་ནུ་བོ་གཉིས་ལ་མ་རྩ་གཏོང་བྱེད་ལ་
གསེར་སྒོར་ཆིག་ཁྲི་རེ་ཕྱིན་ཏེ། ཨམ་སི་ཐེ་ཏམ་དང་མ་ཏེ་རི་ལ་མངགས། ཁྱོད་ཀྱི་ནུ་
བོས་གསེར་སྒོར་དེ་དག་སི་ཕེན་གོང་མ་ལ་གཡར་ཏེ། ཁོ་ལ་དམག་མི་བསྡུ་རུ་བཅུག་སྟེ་ཧྥ་རན་
སིའི་གོང་མར་དམག་རྒྱག་ཏུ་འཇུག་རྒྱུའི་ཐག་བཅད། ཁྱོད་ཀྱིས་གསེར་སྒོར་དེ་དག་ཧོ་ལན་གྱི་ཚོང་
པ་ཆེ་གེ་མོར་གཡར་རྒྱུའི་ཐག་བཅད། གོ་ཐོས་ལྟར་ན་ཚོང་པ་དེས་རྒྱང་རིང་མེ་གླིང་གི་གླིང་ཕྲན་
ཞིག་བློར་བབས་པས། གླིང་ཕྲན་ལྷོ་ངོས་ཀྱི་ས་ཆ་ཞིག་ཉོས་ཤིང་ཉེ་འགྲམ་དུ་ཡོད་པའི་ཧ་ཏི་སུང་
གཙང་པོ་ཚོང་ལས་ཀྱི་རྒྱུ་ལམ་གལ་ཆེན་ཞིག་ཏུ་གྱུར་ཚེ། མན་ཧ་ཏོན་དུ་འབོད་
པའི་གླིང་ཕྲན་འདིའི་རིན་གོང་འཕྲལ་དུ་འཕར་བར་ཡིད་ཆེས་བྱས། དེ་གཉིས་ཀྱི་དངུལ་བུན་
ཡོངས་རྫོགས་ལོ་གཅིག་གི་ནང་ཚུན་དུ་འཇལ་དགོས་ཞེས་གཏན་འབེབས་བྱས་ཡོད།
ལོ་གཅིག་གི་དུས་ཡུན་འཕྲལ་དུ་ཕར་འདས། ཧོ་ལན་གྱི་ཚོང་པས་ས་དེ་རིན་གོང་མཐོན་པོ་
བྱས་ནས་བཙོངས་ཏེ། དུས་བཀག་ལྟར་མ་སྐྱེད་གཉིས་ཀ་ཆད་ལུས་མེད་པར་འཇལ་བས། ཁྱོད་ཀྱི་
ཨ་ཕས་དགའ་བའི་འཛུམ་མདངས་ལྷུག་ལྷུག་མངོན། འོན་ཀྱང་མ་ཏེ་རི་ན་ཡོད་པའི་ནུ་བོ་ཅི་བྱ་
གཏོལ་མེད་དུ་གྱུར། སི་ཕེན་རྒྱལ་ཁབ་ཧྥ་རན་སིའི་འཐབ་འཁྲུག་ལས་རྒྱལ་ན་ཡང༌། སི་ཕེན་ད་ལྟ་
སླར་ཡང་ཐུར་ཁེ་དང་འགལ་བར་གྱུར་པས། སི་ཕེན་གྱི་གོང་མས་ལག་དངུལ་སྐར་མ་གཅིག་ཡིན་
ཡང་འཐབ་འཁྲུག་གསར་པ་འདིའི་ནང་གཏོང་དགོས་པ་དང༌། འདི་ནི་གན་རྒྱ་ལྟར་དངུལ་བུན་
འཇལ་རྒྱུ་ལས་གལ་ཆེ་བ་འདུག་སྙམ། ཁྱོད་ཀྱི་ནུ་བོས་མུ་མཐུད་དུ་གོང་མའི་ཕོ་བྲང་ནང་ལ་འཕྲིན་
ཡིག་བསྐུར་ཅིང་། ཕོ་བྲང་ནང་གི་རྒྱུས་ཡོད་ཚོར་བཤད་དུ་བཅུག་རུང་ཅི་ཡང་མ་ཕན། མཇུག་
མཐར་ཁྱོད་ཀྱི་ནུ་བོས་ཁ་ཆད་བྱས་པའི་སྐྱེད་ཀ་ཕར་ཞོག ཐ་ན་མ་རྩ་ཡང་ཕྱིར་མ་ལོན་པས་འདིའི་
སྐབས་སུ་ཨ་ཕའི་གདོང་ན་འཛུམ་མདངས་གང་ཡང་ཡོད་མི་སྲིད།
དེའི་འཕྲོར་ད་དུང་དེ་ལས་སྡུག་པོ་ཡོད་དེ། གོང་མས་ནོར་སྲིད་བློན་ཆེན་ཞིག་ཁྱོད་ཀྱི་ནུ་
བོའི་སར་མངགས་ཏེ། འཛེམ་དོགས་གང་ཡང་མེད་པར་གོང་མས་ད་རུང་གསེར་སྒོར་ཆིག་ཁྲི་
ཙམ་སྤྲོད་དགོས་ཟེར། ད་ལྟ་མྱུར་དུ་དགོས་ཞེས་བཤད་པ་ན། ཁྱོད་ཀྱི་ནུ་བོའི་ལག་སྣེ་ན་སྒོར་མོ་དེ་
འདྲ་མང་པོ་མེད་པས། ཁྱིམ་དུ་འཕྲིན་ཡིག་བསྐུར་ཏེ་ཨ་ཕར་ད་ཐེངས་གོང་མས་ཁ་ཆད་བརྩི་སྲུང་
བྱེད་ཁོ་ཐག་ཡིན་པར་སྨྲས། གང་ལྟར་བུ་ཐ་ཆུང་ལ་སུས་ཀྱང་གཅེས་པས་ཨ་ཕ་སྙིང་རྗེ་སྐྱེས་ནས་
མོས་མཐུན་བྱུང་། དེའི་མཐའ་འབྲས་ནི་གཏོང་འཇོག་བྱས་པའི་གསེར་སྒོར་ཁྲི་གཅིག་སླར་ཡང་སི་
ཕེན་གྱི་གོང་མའི་མཛོད་དུ་ཡལ་ནས་ཕྱིར་འོང་མེད་པར་གྱུར། དེ་དང་ཆབས་ཅིག་ཁྱོད་ཀྱི་ཨམ་སི་
ཐེ་ཏམ་གྱི་བྱ་གཞག་གོང་ནས་གོང་དུ་འཕེལ་ཞིང༌། ཁྱོད་ཀྱིས་ད་དུང་ཧུར་བརྩོན་ཆེ་བའི་ཧོ་ལན་
གྱི་ཚོང་པར་དངུལ་བུན་སྔར་ལས་མང་པོ་འདོན་སྤྲོད་བྱས་ཆོག་པར་མ་ཟད། ཁོང་ཚོས་ཀྱང་ནམ་
ཡིན་ཡང་དུས་ཐོག་ཏུ་དངུལ་བུན་ཡོངས་རྫོགས་འཇལ་ཏེ་ཆད་འགྱངས་གཏན་ནས་མི་བྱེད། ཡིན་
ནའང་ནམ་ཡང་ལམ་འགྲོ་ཡོང་བ་ཞིག་ཀྱང་མ་ཡིན་ཏེ། དཔེར་ན། དངུལ་བུན་ལེན་མཁན་ཞིག་
གིས་ཧོ་ལན་གྱི་ཤིང་ལྷམ་ཕ་རི་སི་ནས་ཤིན་ཏུ་བྲིན་པར་འདོད་དེ། ཁྱོད་ཀྱི་ལག་ནས་དངུལ་བུན་
བླངས་ཏེ་ཕ་རི་སི་ནས་བཙོངས་ཀྱང་ཡིད་ཕངས་པ་ཞིག་ལ་ཁྱོད་ཀྱིས་སྒོར་མོ་བསྐྱིས་རྗེས་ཤིང་
ལྷམ་ལ་ཧྥ་རན་སིའི་བུད་མེད་ཚོར་སྤྲོ་བ་མེད་པས། མཐའ་མར་ཚོང་པ་དེར་གྱོང་གུད་ཆེན་པོ་ཐེབས་པས་དངུལ་བུན་འཇལ་མ་ནུས།
སྐབས་འདིར་ཨ་ཕ་ཁོང་ཁྲོ་ལངས་ཏེ་ཁྱོད་གཉིས་ལ་ལམ་སེང་ཁྲིམས་རྩོད་པ་བཙལ་ནས་
ཐག་གཅོད་བྱེད་དགོས་པའི་བཀའ་ཕབ། དེ་ནས་ཁྱོད་ཀྱི་ནུ་བོས་སི་ཕེན་གྱི་ཁྲིམས་ཁང་དུ་སི་
ཕེན་གོང་མ་གཏུག་བཤེར་བྱས། ཁྱོད་ཨམ་སི་ཐེ་ཏམ་ཁྲིམས་ཁང་དུ་སོང་ནས་ཤིང་ལྷམ་བཙོང་
མཁན་དེ་གཏུག་བཤེར་བྱས། སི་ཕེན་དུ་ཁྲིམས་ཁང་གོང་མ་ཚང་ལ་དབང་བ་དང་འདྲ་བས་
ཁྲིམས་དཔོན་གྱིས་གོང་མའི་ཁ་ངོ་ལ་ལྟ་ཞིང་གོང་མ་ཁོང་ཁྲོ་ལངས་པར་སྐྲག ཡིན་ནའང་ཧོ་
ལན་དུ་ཁྲིམས་ཁང་ནི་སྲིད་གཞུང་གི་རང་རྐྱ་ཐུབ་པའི་ལས་ཁུངས་ཤིག་ཡིན་ཕྱིན། མི་དམངས་
དང་གོང་མའི་གཉེན་ཉེ་སོགས་ཀྱི་ཁ་ངོར་བལྟ་མི་དགོས། མཇུག་མཐར་མ་ཏེ་རིའི་ཁྲིམས་ཁང་
གིས་ཁྱོད་ཀྱི་ནུ་བོའི་གཏུག་བཤེར་ཕྱིར་སློག་ཀྱང་། ཨམ་སི་ཐེ་ཏམ་གྱི་ཁྲིམས་ཁང་གིས་ཁྱོད་གྱོད་
ཁ་ཐོབ་ཏུ་བཅུག་སྟེ། བཙན་ཤེད་ཀྱིས་ཤིང་ལྷམ་འཚོང་མཁན་དེར་དངུལ་བུན་འཇལ་དུ་འཇུག་
ཆེད། ཁྱོད་ལ་ཁོའི་རྒྱུ་ནོར་ཉར་འཇོག་བྱེད་པའི་དབང་ཆ་སྤྲད། དེའི་ཕྱིར་ཐེངས་འདིར་ཁྱོད་ཀྱི་
ཨ་ཕར་ཚོང་པར་འབྲེལ་འདྲིས་བྱེད་དགོས་པ་ལས་གོང་མར་འབྲེལ་འདྲིས་བྱ་མི་རུང་བ་དང་།
ཁྱད་པར་དུ་རབ་ཡིན་ན་ཧོ་ལན་གྱི་ཚོང་པར་འབྲེལ་འདྲིས་བྱ་དགོས་ཤིང་སི་ཕེན་དུ་འགྲོ་མི་རུང་བའི་ངོས་ཟིན་ཐོབ།
དེར་མ་ཟད་ཁྱོད་ཀྱི་ནུ་བོའི་བར་ཆད་ད་དུང་མཇུག་རྫོགས་མེད་དེ། རྒྱུ་མཚན་ནི་སི་ཕེན་གྱི་
གོང་མར་དམག་མིའི་འགྲོ་གྲོན་ཐད་ནས་ད་རུང་མ་དངུལ་དེ་ལས་མང་པོའི་དགོས་གལ་ཆེ་ཞིང༌།
གཞན་ཁྱོད་ཀྱི་ཨ་ཕར་ད་དུང་མ་དངུལ་མང་པོ་ཡོད་པ་ཤེས་པས། ཉེས་མེད་ཉེས་འདོགས་བྱས་
ནས་ཁྱོད་ཀྱི་ནུ་བོར་རྒྱལ་ཁབ་ལ་རྒྱབ་གཏོད་བྱས་པའི་ནག་ཉེས་སུ་ཁ་གཡར་ཏེ་ཁྲིམས་ཁང་ལ་
གཏུགས་ཤིང༌། གལ་ཏེ་འཕྲལ་དུ་གསེར་སྒོར་ཁྲི་གཉིས་མ་སྤྲད་ན། མི་ཚེ་ཧྲིལ་པོར་བཙོན་ཁང་དུ་
ཤ་ཁྲག་རུལ་བའི་བར་དུ་འཇུག་རྒྱུ་ཡིན་ཟེར།
དེ་ནས་ཁྱོད་ཀྱི་ཨ་ཕ་བཟོད་ཐབས་བྲལ་ནས་བླུ་རིན་སྤྲད་དེ་རང་གི་བུ་ཆུང་གི་སྲོག་བསྐྱབས་
ཤིང་ཕྱིས་སུ་སི་ཕེན་པ་དང་གཏན་ནས་ཚོང་འབྲེལ་མི་བྱེད་ཅེས་བྲོ་བོར། དེའི་ཕྱིར་ཁོས་སི་ཕེན་
ན་ཡོད་པའི་ཡན་ལག་དངུལ་ཁང་ཕྱིར་འཐེན་བྱས་ཤིང་། ཁྱོད་ཀྱི་ནུ་བོ་ཡང་ཨམ་སི་ཐེ་ཏམ་ལ་
མངགས། ད་ལྟ་ཡན་ལག་དངུལ་ཁང་གཉིས་ཀ་ཧོ་ལན་དུ་བཙུགས་པའང་འཐབ་ཇུས་ཡག་ཤོས་
ཤིག་ཡིན་པ་དང༌། གཞན་ཁོས་ད་དུང་སི་ཕེན་གྱི་མ་རྩ་ཅན་ཚོས་ཀྱང་རྒྱུ་ནོར་ལྐོག་ཏུ་སི་ཕེན་ནས་
སྤོ་བསྒྱུར་བྱེད་བཞིན་པའི་སྐད་ཆ་ཐོས། རྒྱུ་མཚན་ནི་ཐ་ན་ཁོ་ཚོས་ཀྱང་རང་ཉིད་ཀྱི་སྒོར་མོ་གཞན་
གྱིས་མི་འཕྲོག་པ་དང་རྒྱུ་ནོར་སྔར་ལས་མང་པོ་རེག་འདོད་ན། ཁྲིམས་སྐྱོང་ལག་ལེན་བྱེད་ཐུབ་
པ་དང་སྒེར་གྱི་རྒྱུ་ནོར་ལ་བརྩི་བཀུར་བྱེད་པའི་ས་ཁུལ་ཞིག་ཏུ་འགྲོ་དགོས་པའི་ངོས་ཟིན་ཐོབ། དཔེར་ན། ཧོ་ལན་ལྟ་བུའོ། །
དོན་དག་འདི་ལྟ་བུའི་དབང་གིས་སི་ཕེན་གྱི་གོང་མར་མ་དངུལ་གཏོང་མཁན་ཚོ་ཡིད་ཆེས་
མེད་པར་གྱུར་། ཡིན་ནའང་ཧོ་ལན་གྱི་ཚོང་པ་ཚོར་ཀུན་གྱིས་ཡིད་ཆེས་བྱེད་ས་ཞིག་ཏུ་གྱུར། དེར་
མ་ཟད་ཧོ་ལན་བཙན་རྒྱལ་འཛུགས་མཁན་ཡང་ཧོ་ལན་གྱི་ཚོང་པ་ཚོ་ཡིན་པ་ལས་ཧོ་ལན་གྱི་
གཞུང་ཕྱོགས་མ་རེད། སི་ཕན་གོང་མས་འཐབ་འཁྲུག་གི་རྒྱུན་སྐྱོང་ཆེད། མང་ཚོགས་རྣམས་ཀྱི་མི་
འདོད་པའི་བསམ་བློ་ཉིན་རེ་བཞིན་ཆེར་ཕྱིན་ཡང༌། ཁོང་གིས་ད་དུང་དཔྱ་ཁྲལ་སྣ་ཚོགས་རྒྱུན་
མི་འཆད་པར་བསྡུ་བཞིན་ཡོད། དེ་དང་བསྡུར་ན་ཧོ་ལན་གྱི་ཚོང་པས་རྒྱང་བསྐྱོད་དམག་དཔུང་
ལ་མ་དངུལ་གྲབས་གསོག་བྱེད་ཐབས་སྤྱད་དེ་དངུལ་བུན་སྤྲད་པར་མ་ཟད། ད་དུང་ཕྱིས་སུ་རིམ་
གྱིས་སྤྱི་གཉེར་ཁང་གི་མ་རྐང་ཕྱིར་འཚོང་བྱེད་པའི་བྱ་ཐབས་སྤྱད་ནས་བུན་བདག་ལ་ཡང་སྤྱི་
གཉེར་ཁང་གི་ཁེ་ཕན་ལོངས་སུ་སྤྱོད་དུ་བཅུག དེ་ནས་ཧོ་ལན་གྱི་མ་རྐང་ཀུང་སི་འདི་དག་རྒྱལ་
ཁབ་ཀྱི་གདུང་མ་འདེགས་པའི་ཀ་བར་གྱུར་པ་སྟེ། མ་དངུལ་གཏོང་འཇོག་ཐད་ལ་གཟབ་ནན་བྱེད་
མཁན་ཞིག་ཡིན་ཚེ་སི་ཕེན་གྱི་གོང་མར་མ་དངུལ་གཏོང་རྒྱུ་ཕར་ཞོག ཐ་ན་ཧོ་ལན་སྲིད་གཞུང་ལ་
གཏོང་དགོས་ཀྱང་བསམ་བློ་བཞི་གསུམ་བཅུ་གཉིས་གཏོང་ངེས། ཡིན་ནའང་ཧོ་ལན་གྱི་མ་རྐང་སྤྱི་
གཉེར་ཁང་ལ་གཏོང་དགོས་ཚེ་ཐེ་ཚོམ་ཙམ་ཡང་མི་བྱེད་དོ། །
གལ་སྲིད་ཁྱོད་ཀྱིས་སྤྱི་གཉེར་ཁང་ཞིག་ལ་མ་དངུལ་བཏང་ན་ཁེ་སྤོགས་འབོར་ཆེན་རེག་
ཐུབ་ཀྱང་། སྐབས་དེར་མ་རྐང་ཚང་མ་བཙོངས་ཚར་ཡོད་ན། ཁྱོད་ཀྱིས་མ་རྐང་འཛིན་མཁན་
གཞན་པའི་ལག་ནས་ཉོས་ཆོག ཡིན་ནའང་རིན་གོང་ཁོ་ཚོས་ཉོ་དུས་ལས་མཐོ་བ་བཤད་ཅི་དགོས།
དེས་ན་གལ་ཏེ་ཁྱོད་ཀྱིས་མ་རྐང་ཉོས་རྗེས་སྤྱི་གཉེར་ཁང་དེས་ཁེ་བཟང་བསྐྲུན་མི་ཐུབ་པར་སྙམ་
ཚེ། རིན་གོང་ཅུང་དམའ་བའི་སྒོ་ནས་མ་རྐང་ཕར་བཙོང་ཆོག་པ་རེད། ཚོང་ལས་འདི་དག་ཤིན་
ཏུ་བྲིན་པས་མཐར་ཡོ་རོབ་ཀྱི་གྲོང་ཁྱེར་ཆེ་གྲས་ཕལ་ཆེ་བ་ནས་དངུལ་འཛིན་ཉོ་ཚོང་ལྟེ་གནས་
བཙུགས་ཏེ། མ་རྐང་ཉོ་ཚོང་བྱེད་བཞིན་ཡོད།
ཆེས་མིང་དུ་གྲགས་པའི་ཧོ་ལན་གྱི་མ་རྐང་ལམ་ལུགས་ཀྱི་སྤྱི་གཉེར་ཁང་ནི། ཧོ་ལན་
གྱི་རྒྱ་གར་ཤར་མའི་སྤྱི་གཉེར་ཁང (བསྡུས་མིང་ལ VOC ཟེར ) ཡིན་
ཞིང་། སྤྱི་ལོ1602ལོར་དམིགས་བསལ་གྱི་ཆོག་མཆན་ཐོབ་སྟེ་བཙུགས་ཤིང་། སྐབས་དེར་ཧོ་ལན་སི་
ཕེན་གྱི་དབང་བསྒྱུར་ལས་ཐར་མ་ཐག་ཡིན་ལ། ཐ་ན་ཨམ་སི་ཐེ་ཏམ་དང་ཐག་མི་རིང་བའི་སར་
ད་དུང་སི་ཕེན་གྱི་མེ་སྒྱོགས་ཀྱི་སྒྲ་ཐོས་འོང༌། རྒྱ་གར་ཤར་མའི་སྤྱི་གཉེར་ཁང་གིས་མ་རྐང་འཛིན་
ཤོག་ཕྱིར་འཚོང་བྱས་པ་བརྒྱུད་ནས་གྲུ་གཟིངས་བཟོ་བའི་མ་དངུལ་རེག་ཅིང་། དེ་ནས་གྲུ་གཟིངས་
ཡ་གླིང་ལ་མངགས་ཏེ་ཀྲུང་གོ་དང་རྒྱ་གར། ཧིན་རྡུ་ཉི་ཞི་ཡའི་ས་གནས་ཀྱི་དངོས་ཟོག་ཡོ་རོབ་
ཏུ་དབོར་འདྲེན་བྱས། དེ་ལས་གཞན་རྒྱ་གར་ཤར་མའི་ཀུང་སིས་ཀྱང་མངའ་འོག་གི་དམག་གྲུས་
དམག་དོན་བྱེད་སྒོར་རོགས་སྐྱོར་བྱས་ཏེ་འགྲན་ཡ་དང་མཚོ་ཇག་ལ་རྡུང་རྡེག་བཏང་ནས་མཇུག་
མཐར་རྒྱ་གར་ཤར་མའི་སྤྱི་གཉེར་ཁང་གིས་མ་རྩ་འདོན་སྤྲོད་བྱས་ཏེ་ཐད་ཀར་ཧིན་རྡུ་ཉི་ཞི་ཡ་ཆབ་འོག་ཏུ་བཅུག་གོ །
ཧིན་རྡུ་ཉི་ཞི་ཡ་ནི་འཛམ་གླིང་སྟེང་གི་གཞི་ཁྱོན་ཆེས་ཆེ་ཤོས་ཀྱི་གླིང་ཚོམས་ཤིག་ཡིན་ཞིང་
དེར་གླིང་ཕྲན་ཆིག་ཁྲི་ལྷག་ཡོད། དུས་རབས17པའི་དུས་མགོར་རྒྱལ་ཁབ་དང་རྒྱལ་ཕྲན། སུའུ་ཏན།
ཚོ་པ་སོགས་བརྒྱ་ཕྲག་དུ་མས་དབང་བསྒྱུར་བྱས་ཡོད། རྒྱ་གར་ཤར་མའི་སྤྱི་གཉེར་ཁང་གི་ཚོང་པ་
རྣམས་སྤྱི་ལོ1603ལོར་ཐོག་མར་ཧིན་རྡུ་ཉི་ཞི་ཡར་སླེབས། སྐབས་དེར་ཚོང་ལས་ཀྱི་དམིགས་ཡུལ་
ཁོ་ནའི་ཆེད་དུ་ཡིན་ཡང༌། ཚོང་ལས་ཀྱི་ཁེ་ཕན་ལ་སྲུང་སྐྱོང་དང་མ་རྐང་འཇོག་མཁན་ལ་ཁེ་ཕན་
འབོར་ཆེན་ཐོབ་ཆེད། རྒྱ་གར་ཤར་མའི་སྤྱི་གཉེར་ཁང་གིས་སྒོ་ཁྲལ་མཐོ་རུ་གཏོང་བའི་ས་གནས་
སྲིད་དབང་ལ་རྒོལ་ལན་སྤྲོད་མགོ་ཚུགས་པ་དང༌། དེ་མིན་ཡོ་རོབ་ནས་འོང་བའི་འགྲན་ཡ་ལའང་
དམག་འཐབ་རྒྱག་མགོ་བརྩམས། རྒྱ་གར་ཤར་མའི་སྤྱི་གཉེར་ཁང་གིས་ཚོང་པའི་གྲུ་ཐོག་ཏུ་མེ་
སྒྱོགས་ཆེན་པོ་སྒྲིག་འགོད་བྱས་ཤིང༌། ཡོ་རོབ་གླིང་དང་ཉི་ཧོང་། རྒྱ་གར། ཧིན་རྡུ་ཉི་ཞི་ཡ་སོགས་
ནས་གླས་དམག་བསྡུ་རུབ་བྱས་པ་དང་། བཙན་རྫོང་བརྩིགས་ཏེ་ཁྱོན་ཡོངས་ཀྱི་དམག་འཐབ་དང་
གྲོང་མཐའ་བསྐོར་བའི་བྱེད་སྒོ་སྤེལ། བྱེད་སྟངས་འདི་དག་ད་ལྟ་ང་ཚོས་ཐོས་ཡོང་དུས་ཧ་ཅང་ཡ་
མཚན་པ་ཞིག་ཡིན་མོད། དེང་རབས་ཀྱི་སྔ་དུས་སུ་དམངས་ཁྲོད་ཀྱི་སྤྱི་གཉེར་ཁང་གིས་གླས་པ་ནི་
གླས་དམག་ཁོ་ན་མ་ཡིན་པར་ད་དུང་དམག་དཔོན་དང་མེ་སྒྱོགས་ཆེན་པོ། དམག་གྲུ། ཐ་ན་ཐད་
ཀར་སྒྲིག་ཁོངས་ཆ་ཚང་བའི་དཔུང་ཁག་ཧྲིལ་པོ་ཡང་གླ་བཞིན་ཡོད། དེར་བརྟེན་དམངས་ཁྲོད་ཀྱི་
ཁེ་ལས་ཤིག་གིས་བཙན་རྒྱལ་ཧྲིལ་པོ་ཞིག་བཙུགས་པའི་སྐབས་སུ་ཡང་། རྒྱལ་སྤྱིའི་སྤྱི་ཚོགས་ཀྱིས་
དེ་ནི་འོས་ཤིང་འཚམ་ལ་ཡ་མཚན་སྐྱེ་དགོས་དོན་གང་ཡང་མེད་སྙམ་གྱིན་ཡོད།
རྒྱ་གར་ཤར་མའི་སྤྱི་གཉེར་ཁང་གིས་དེ་ལྟར་གླིང་ཕྲན་རེ་རེ་བཞིན་ཆབ་འོག་ཏུ་བཅུག་པས།
ཧིན་རྡུ་ཉི་ཞི་ཡའི་གླིང་ཚོམས་ཕལ་ཆེ་བ་ཁོ་ཚོའི་མི་སེར་སྤེལ་ཡུལ་དུ་གྱུར་པ་ནས་བཟུང༌། ལོ་
ངོ200རིང་ལ་ཧིན་རྡུ་ཉི་ཞི་ཡ་ལ་དབང་བསྒྱུར་བྱས་པ་རེད། ཕྱིས་སུ་སྤྱི་ལོ1800ལོར་ད་གཟོད་ཧོ་
ལན་གཞུང་ཕྱོགས་ཀྱིས་དབང་བསྒྱུར་བྱས་ཤིང༌། དེའི་རྗེས་ཀྱི་ལོ་ངོ150རིང་ལ་ཧོ་ལན་རྒྱལ་ཁབ་
ཀྱི་མི་སེར་སྤེལ་ཡུལ་དུ་གྱུར། དུས་དེ་རིང་མི་ཞིག་གིས་དུས་རབས21པའི་དམངས་ཁྲོད་ཁེ་ལས་
ཀྱིས་དབང་ཆ་མང་པོ་བཟུང་ཡོད་ཅེས་སྐད་གསེང་མཐོན་པོས་སྐད་འབོད་བརྒྱབ་ཆོག་ཀྱང་། དེང་
རབས་སྔ་མའི་དུས་ཀྱི་ལོ་རྒྱུས་ལ་བལྟས་ན། ང་ཚོས་སྔ་མོ་ནས་རང་ཉིད་ཀྱི་ཁེ་ཕན་བག་མེད་དུ་
གཉེར་བའི་ཚད་ག་འདྲ་ཞིག་ལ་ཐོན་པ་མཐོང་ཡོད།
རྒྱ་གར་ཤར་མའི་སྤྱི་གཉེར་ཁང་གིས་རྒྱ་གར་རྒྱ་མཚོ་ཆེན་པོ་ནས་ཐམས་ཅད་ཟིལ་གྱིས་
གནོན་པའི་དུས་སུ། ཧོ་ལན་གྱི་རྒྱ་གར་ནུབ་མའི་སྤྱི་གཉེར་ཁང་གིས་ཀྱང་
ནུབ་ཀྱི་རྒྱ་མཚོ་ཆེན་མོར་རང་གི་འཇོན་ནུས་ངོམ་བཞིན་མཆིས། ཧ་ཏི་སུང་གཙང་པོའི་ཚོང་ལམ་
གལ་ཆེན་འདི་ལ་ཚོད་འཛིན་བྱ་ཆེད། རྒྱ་གར་ནུབ་མའི་ཀུང་སིས་ཆུ་མདོའི་གླིང་ཕྲན་ཆུང་ཆུང་
ཞིག་མི་སེར་སྤེལ་ཡུལ་དུ་བཏོད་དེ། མིང་ལ “ཨམ་སི་ཐེ་ཏམ་གསར་པ”
ཞེས་བཏགས། མི་སེར་སྤེལ་ཡུལ་འདིར་རྒྱུན་ཆད་མེད་པར་ཨ་རིའི་གཉུག་གནས་མི་རིགས་ཀྱིས་
འཇིགས་སྐུལ་ཐེབས་ཤིང༌། དབྱིན་ཇི་པས་ཀྱང་ཐེངས་གང་མང་ལ་བཙན་འཛུལ་བྱས། མཐར་སྤྱི་
ལོ1664ལོར་དབྱིན་ཇིའི་ལག་ཏུ་ཤོར། དབྱིན་ཇི་བས་གྲོང་ཁྱེར་འདིའི་མིང་ཡོ་ཁི་གསར་པ(
ཞེས་པ་ནི་ཡོ་ཁི་གསར་པ་སྟེ། ཡོ་ཁི་ནི་དབྱིན་ཇིའི་ཞིང་ཆེན་ཞིག་གི་མིང་ངོ་། ) ལ་བསྒྱུར།
སྐབས་དེར་དབྱིན་ཇི་དང་ཨ་རིའི་གཉུག་གནས་མི་རིགས་རྣམས་ལ་འགོག་རྒོལ་བྱེད་ཆེད་རྒྱ་
གར་ནུབ་མའི་སྤྱི་གཉེར་ཁང་གིས་མི་སེར་སྤེལ་ཡུལ་དུ་མཁར་གྱང་ཞིག་བརྡུངས་ཤིང༌། མཁར་
གྱང་དེའི་གནས་ཡུལ་ད་ལྟ་འཛམ་གླིང་ན་མིང་དུ་གྲགས་པའི་ཝར་ཁྲོམ་སྲང( ཐད་
བསྒྱུར་བྱས་ན་གྱང་ཁྲོམ་ཞེས་ཟེར།)དུ་གྱུར་པ་རེད།
དུས་རབས17པ་མཇུག་རྫོགས་ལ་ཉེ་བའི་དུས་སུ། ཧོ་ལན་པ་རྣམས་ང་རྒྱལ་ཁེངས་དྲེགས་
དང་དམག་འཁྲུག་གི་འགྲོ་གྲོན་ཆེ་བའི་དབང་གིས་ཁོ་ཚོའི་ལག་ནས་ཡོ་ཁི་གསར་པ་ཤོར་བར་མ་
ཟད། ཡོ་རོབ་ཀྱི་དངུལ་རྩ་དང་བཙན་རྒྱལ་གྱི་སྒུལ་ཤུགས་སུ་གྱུར་པའི་གོ་གནས་ཀྱང་རྒྱུན་འཁྱོངས་
བྱེད་མ་ནུས་སྟབས། ཧྥ་རན་སི་དང་དབྱིན་ཇི་གཉིས་གོ་གནས་འདིའི་འགྲན་རྩོད་བྱེད་མཁན་གཙོ་
བོར་གྱུར་པ་རེད། ཆེས་ཐོག་མར་ཧྥ་རན་སི་ལ་རྒྱལ་ཁ་ཐོབ་ཤས་ཆེ་སྟེ། གང་ལྟར་སྟོབས་འབྱོར་
མངའ་ཐང་དང་མི་གྲངས། དམག་དཔུང་གི་གྲངས་འབོར། ཉམས་མྱོང་སོགས་གང་གིས་ཐད་ནས་
ཀྱང་དབྱིན་ཇི་ལས་ལྷག ཡིན་ནའང་མཇུག་མཐར་དབྱིན་ཇི་ལ་དངུལ་རྩའི་མ་ལག་གི་ཡིད་ཆེས་
ཐོབ་ཅིང་། ཧྥ་རན་སིས་རང་ཉིད་ལ་ད་དུང་གོ་གནས་འདི་ཐོབ་མི་འོས་པ་ར་སྤྲོད་བྱས་པ་ཙམ་
མོ། །ཡོ་རོབ་གླིང་དུ་དུས་རབས18པར་མའེ་སི་སུ་པེར་དཔལ་འབྱོར་ལྦུ་
བའི་དོན་རྐྱེན་བྱུང་ཞིང་། དེ་ནི་སྐབས་དེར་ཡོ་རོབ་གླིང་གི་ཆེས་ཆེ་བའི་དངུལ་རྩའི་ཉམས་ཉེན་
ཡིན་པ་དང་། ཧྥ་རན་སིའི་གོང་མ་ཡང་དོན་རྐྱེན་འདིའི་དབང་གིས་གཏམ་ངན་སྐད་ཀྱིས་ཆོད་
པར་བྱས། དུས་མཚུངས་སུ་གཏམ་རྒྱུད་འདི་ཡང་བཙན་རྒྱལ་ཞིག་འཛུགས་འདོད་པའི་མ་རྐང་
ཀུང་སི་ཞིག་ནས་མགོ་བརྩམས་པ་རེད།
སྤྱི་ལོ1717ལོར་ཧྥ་རན་སི་རུ་བཙུགས་པའི་མའེ་སི་སུ་པེར་སྤྱི་གཉེར་ཁང་གིས་
མེ་གླིང་གི་མའེ་སི་སུ་པེར་གཙང་པོའི་སྨད་རྒྱུད་ཀྱི་ལུང་གྲོག་ཅིག་ཏུ་མི་སེར་སྤེལ་ཡུལ་
གསར་སྤེལ་བྱས་ཤིང་། ཨོར་ལིང་གསར་པ་ཡང་སྐབས་དེར་ཆགས་མགོ་ཚུགས།
འཆར་གཞི་ཆེན་པོ་འདིར་མ་དངུལ་ལོན་ཆེད། ལུའུ་ཡེ་རྒྱལ་ཐོག་བཅོ་ལྔ་པའི་ཕོ་བྲང་ནང་
འབྲེལ་བ་ཧ་ཅང་བཟང་བའི་སྤྱི་གཉེར་ཁང་འདིས་ཕ་རི་སིའི་དངུལ་འཛིན་ཕྱིར་འཚོང་ལྟེ་གནས་
སུ་མ་རྐང་བཙོངས། སྤྱི་གཉེར་ཁང་གི་གཙོ་བདག་རྗོན་ལའོ་ཡིས་སྐབས་དེར་ཧྥ་
རན་སིའི་དབུས་གཞུང་དངུལ་ཁང་གི་མགོ་འཛིན་གྱི་འགན་ཡང་གཅིག་ལྕོགས་སུ་ཁུར་ཡོད་ལ། ད་
དུང་གོང་མས་ཁོ་རང་ཐབས་ཇུས་བློན་ཆེན་དུ་བསྐོ་འཇོག་བྱས། དེ་ནི་ཧ་ལམ་དེང་གི་ནོར་སྲིད་
པུའུ་ཡི་པུའུ་ཀྲང་དང་མཚུངས་སོ། །1717ལོའི་སྐབས་སུ་མའེ་སི་སུ་པེར་གཙང་པོའི་སྨད་རྒྱུད་ལུང་
གྲོག་ཏུ་ན་ཐང་དང་ཆུ་སྲིན་མ་གཏོགས་ཅི་ཡང་མེད་ཀྱང༌། མའེ་སི་སུ་པེར་སྤྱི་གཉེར་ཁང་གིས་ས་
ཁུལ་འདིར་གང་སར་གསེར་གྱིས་ཁྱབ་ཅིང་ཚོང་ལས་གོ་སྐབས་བསམ་ཡུལ་ལས་འདས་པ་ཡོད་
ཚུལ་གྱི་རྫུན་གཏམ་པས་ཧྥ་རན་སིའི་སྐུ་དྲག་དང་ཚོང་པ། གྲོང་ཁྱེར་ནང་གི་ལྷག་སེམས་མེད་པའི་
འབྱོར་འབྲིང་གྲལ་རིམ་རྣམས་བསླུ་བྲིད་འདིར་ཡིད་ཆེས་ཏེ། མའེ་སི་སུ་པེར་སྤྱི་གཉེར་ཁང་གི་མ་
རྐང་གི་རིན་གོང་ཧ་ལས་པ་ཞིག་འཕར་བ་རེད། སྤྱི་གཉེར་ཁང་གིས་ཚོང་རར་བཏོན་པའི་མ་རྐང་
གཅིག་གི་རིན་གོང་ནི་ལི་ཧྥོ་500ཡིན་པ་དང་། སྤྱི་ལོ1719ལོའི་ཟླ8པའི་ཚེས1ཉིན་མ་རྐང་
གི་རིན་གོང་ལི་ཧྥོ2750ལ་འཕར། ཟླ་བ8པའི་ཚེས30ཉིན་མ་རྐང་གཅིག་གི་རིན་གོང་ལི་ཧྥོ4100ལ་
འཕར། དེ་ནས་ཟླ་བ9པའི་ཚེས4ཉིན་མ་རྐང་གཅིག་གི་རིན་གོང་ལི་ཧྥོ5000ལ་འཕར་ཞིང་། ཕྱིས་སུ་
ཟླ་བ12པའི་ཚེས2ཉིན་ལི་ཧྥོ10000ལས་བརྒལ་བ་རེད། སྐབས་ཐོག་དེར་ཕ་རི་སའི་ཁྲོམ་སྲང་ཀུན་
ཏུ་བདེ་སྐྱིད་ཀྱི་རྣམ་པས་ཁེངས་ཤིང་། མི་སེར་རྣམས་ཀྱིས་མའེ་སི་སུ་པེར་སྤྱི་གཉེར་ཁང་གི་མ་
རྐང་ཉོ་ཆེད་རང་གི་རྒྱུ་ནོར་མ་ལུས་པ་བཙོངས་ཤིང་དངུལ་བུན་འབོར་ཆེན་བླངས་ཏེ། ཀུན་གྱིས་
རང་ཉིད་འཕྲལ་དུ་ཕྱུག་པོར་ཆགས་པའི་མྱུར་ལམ་ཞིག་རྙེད་སོང་སྙམ་གྱིན་ཡོད།
ཡིན་ནའང་ཉིན་འགའི་རྗེས་སུ་ཀུན་ལ་འཇིགས་སྣང་ཞིག་སྐྱེས་མགོ་བརྩམས་ཏེ། མ་རྐང་གོང་
སྤར་ཉོ་ཚོང་མཁན་འགའ་ཞིག་གིས་བློ་ཡིད་ལས་འདས་པའི་རྐང་འཛིན་གྱི་རིན་གོང་འདི་འདྲ་
རྒྱུན་བསྲིང་མི་ནུས་པ་རྟོགས་ཏེ། ཁོ་ཚོས་ཞིབ་རྩིས་ཤིག་བརྒྱབ་རྗེས་འཕྲལ་དུ་མ་རྐང་གི་གོང་ཚད་
མཐོ་བའི་དུས་སུ་བཙོང་ན་ལེགས་སྙམ། ཁྲོམ་རའི་མཁོ་ཚད་འཕར་བའི་དབང་གིས་མ་རྐང་གི་རིན་
གོང་མར་འགྲིབ་པ་རེད། དེ་ནས་མ་དངུལ་འཇོག་མཁན་གཞན་དག་གིས་ཀྱང་རིན་གོང་ཆག་པ་
མཐོང་མ་ཐག་མྱུར་དུ་ཕྱིར་འཚོང་བྱ་རྩིས་བྱས། དེ་ལྟར་མ་རྐང་གི་རིན་གོང་གངས་ཉིལ་བ་བཞིན་
བསྟུད་མར་མར་ཆག ཕྱིས་སུ་མ་རྐང་གི་རིན་གོང་གཏན་འཇགས་ཡོང་ཆེད། ཧྥ་རན་སིའི་དབུས་
གཞུང་དངུལ་ཁང་གི་མགོ་གཙོས (རྗོན་ལའོ)མ་རྐང་ཉོ་རྒྱུ་ཐག་བཅད། ཡིན་ནའང་། ཕན་ཐོགས་
གང་ཡང་མ་བྱུང་བར་མ་ཟད་དབུས་གཞུང་དངུལ་ཁང་གི་སྒོར་མོ་ཐམས་ཅད་ཟད་པ་རེད། སྐབས་
འདིར་ཧྥ་རན་སིའི་ཐབས་ཇུས་བློན་ཆེན (རྗོན་ལའོ)གྱིས་སླར་ཡང་སྒོར་མོ་དེ་ལས་མང་པོ་དཔར་
དགོས་པའི་བཀའ་བསྒྲགས་ཏེ། མུ་མཐུད་དུ་སྔར་ལས་མང་བའི་རྐང་འཛིན་ཉོས་པས། ཧྥ་རན་སིའི་
དངུལ་རྩའི་མ་ལག་ཧྲིལ་པོ་ལྦུ་བ་ཆེན་པོ་ལྟ་བུ་ཞིག་ཏུ་གྱུར། དེའི་ཕྱིར་རྗོན་ལའོ་ཡི་དངུལ་རྩའི་
ཐབས་བཀོད་ག་འདྲ་ལེགས་ཀྱང་སྔར་བཞིན་ཅི་བྱ་གཏོལ་མེད་དུ་གྱུར། མའེ་སི་སུ་པེར་སྤྱི་གཉེར་
ཁང་གི་མ་རྐང་རེ་རིན་གོང་ལི་ཧྥོ10000ནས་ལི་ཧྥོ1000ལ་ལྷུང་ཞིང་། ཕྱིས་སུ་ཐ་ན་རིན་ཐང་གང་
ཡང་མེད་པར་གྱུར། འདིའི་སྐབས་སུ་ཧྥ་རན་སིའི་དབུས་གཞུང་དངུལ་ཁང་དང་གོང་མའི་མཛོད་
ཁང་དུ་ལྡེབས་ཤོག་དང་འདྲ་བའི་རྐང་འཛིན་འབོར་ཆེན་ལས་སྒོར་མོ་ཅི་ཡང་མེད་པར་གྱུར། ཆེས་
ཆེ་བའི་རྐང་དངུལ་གོང་སྤར་ཉོ་ཚོང་བྱེད་མཁན་ཕལ་ཆེ་བས་དུས་ཐོག་ཏུ་ཕྱིར་བཙོངས་པས་གྱོང་
གུད་གང་ཡང་རེག་མ་དགོས་ཀྱང་། རྐང་དངུལ་ཆུང་ངུ་འཇོག་མཁན་དེ་ཚོའི་ཁྱིམ་གཞི་རྦད་དེ་
བརླགས་པས་མི་མང་པོས་རང་སྲོག་བཅད་པ་རེད།
མའེ་སི་སུ་པེར་དཔལ་འབྱོར་ལྦུ་བའི་དོན་རྐྱེན་ནི་ལོ་རྒྱུས་སྟེང་གི་ཆེས་ཡིད་སྐྱོ་བའི་དངུལ་རྩ་
ཉམས་དམས་ཤིག་ཡིན་ཞེས་བཤད་ཆོག་ལ། ཧྥ་རན་སིའི་གོང་མ་ཚང་གི་དངུལ་རྩའི་མ་ལག་ཐོག་
མཐའ་བར་གསུམ་དུ་གོད་ཆགས་འདི་ལས་ཐར་མ་ཐུབ། མའེ་སི་སུ་པེར་སྤྱི་གཉེར་ཁང་གིས་རང་
ཉིད་ཀྱི་ཆབ་སྲིད་ཤུགས་རྐྱེན་ལ་བརྟེན་ནས་རྐང་དངུལ་ལ་ཐེ་གཏོགས་བྱས་ཤིང་། མ་རྐང་ཉོ་བར་
སྐུལ་འདེད་བྱས་པའི་དབང་གིས་མཐར་ཧྥ་རན་སིའི་མི་དམངས་ཀྱིས་ཧྥ་རན་སིའི་དངུལ་རྩའི་མ་
ལག་དང་གོང་མའི་དངུལ་རྩའི་བློ་གྲོས་བཅས་ལ་ཡིད་ཆེས་མེད་པར་གྱུར། དེར་བརྟེན་ལུའུ་ཡེ་
རྒྱལ་ཐོག་བཅོ་ལྔ་པས་དཀའ་ལས་སྤྱད་དེ་ཡིད་རྟོན་དངུལ་བུན་གཏོང་བའི་འཆར་གཞི་དེ་ལས་
མང་པོ་ལག་བསྟར་བྱས། འདི་ནི་ཧྥ་རན་སིའི་མི་སེར་སྤེལ་ཡུལ་གྱི་མངའ་ཁོངས་རིམ་གྱིས་དབྱིན་
ཇིའི་ལག་ཏུ་ཤོར་པའི་རྒྱུ་རྐྱེན་གཙོ་བོ་ཞིག་ཏུ་གྱུར། སྐབས་དེར་དབྱིན་ཇིས་སྔར་བཞིན་ལས་སླ་
མོའི་སྒོ་ནས་སྐྱེད་ཀ་དམའ་བའི་དངུལ་བུན་ལེན་ཐུབ། འོན་ཀྱང་ཧྥ་རན་སིས་དངུལ་བུན་ཤིན་ཏུ་
ལེན་དཀའ་ཞིང་། ལེན་ཐུབ་པའི་དབང་དུ་བཏང་ནའང་སྐྱེད་ཀ་མཐོན་པོ་སྤྲོད་དགོས། དེའི་ཕྱིར་
ཉིན་རེ་བཞིན་རི་བོའི་གཏོས་དང་མཉམ་པའི་བུ་ལོན་འཇལ་ཆེད། ཧྥ་རན་སིའི་གོང་མས་ཇི་ཙམ་
མང་པོ་གཡར་ན་སྐྱེད་ཀ་ཡང་དེ་ཙམ་གྱིས་མཐོ་རུ་འགྲོ་བཞིན་ཡོད། མཇུག་མཐར་ལུའུ་ཡེ་རྒྱལ་
ཐོག་བཅུ་དྲུག་པའི་དུས་ལ་སླེབས་ཚེ། ཁོང་གི་ཨ་མྱེས་འདས་རྗེས་གོང་མའི་མངའ་བསྒྱུར་བ་ཡིན་
མོད། འོན་ཀྱང་དུས་རབས18པའི་ལོ་རབས80པའི་ནང་དུ་ལོ་འཁོར་གྱི་སྔོན་རྩིས་ལས་ཕྱེད་ཀ་སྐྱེད་
ཀ་ལ་སྤྲོད་དགོས་པ་རྟོགས་ཤིང༌། ནོར་སྲིད་མ་རྩ་སྟོངས་པའི་ཉེན་ཁར་སླེབས་པ་རེད། ཕྱིས་སུ་སྤྱི་
ལོ1789ལོར་སླེབས་དུས་ཁོ་རང་ཐབས་ཟད་འུ་ཐུག་དབང་གིས་ཉེན་ཁ་འདི་ལས་ཐར་ཆེད་དུས་
ཡུན་དུས་རབས་གཅིག་དང་ཕྱེད་ཙམ་ལ་འཚོགས་མ་མྱོང་བའི་གྲལ་རིམ་གསུམ་གྱི་གྲོས་ཚོགས་མི་
འཚོག་ཀ་མེད་བྱུང་། འདི་རྐྱེན་བྱས་ཏེ་ཧྥ་རན་སིའི་གསར་བརྗེ་ཆེན་པོའི་ཡོལ་བ་དངོས་སུ་ཕྱེའོ། །
ཧྥ་རན་སིའི་ཕྱི་རྒྱལ་གྱི་བཙན་དབང་ཁ་ཐོར་ཡ་བྲལ་དུ་གྱུར་པ་དང་བསྟུན་ནས་དབྱིན་ཇི་
བཙན་རྒྱལ་གྱིས་གློ་བུར་དུ་མངའ་ཁོངས་རྒྱ་བསྐྱེད་པ་དང་། དབྱིན་ཇི་བཙན་རྒྱལ་ནི་སྔོན་གྱི་ཧོ་
ལན་རྒྱལ་ཁབ་དང་འདྲ་བར། གཙོ་བོ་དམངས་ཁྲོད་ཀྱི་མ་རྐང་སྤྱི་གཉེར་ཁང་གིས་སྒྲིག་འཛུགས་
དང་དོ་དམ་བྱས་པ་དང་། སྤྱི་གཉེར་ཁང་དེ་དག་ཀྱང་ལོན་ཏོན་གྱི་དངུལ་འཛིན་ཉོ་ཚོང་ལྟེ་གནས་
སུ་ཚོང་རར་བཏོན་པ་རེད། དཔེར་ན། དབྱིན་ཇིའི་མེ་གླིང་བྱང་མའི་མི་སེར་སྤེལ་ཡུལ་དང་པོ་
དུས་རབས17པའི་དུས་མགོར་བཙུགས་ཤིང༌། འཛུགས་མཁན་ཚང་མ་དམངས་ཁྲོད་ཀྱི་མ་རྐང་སྤྱི་
གཉེར་ཁང་ཡིན་ཏེ། ལོན་ཏོན་སྤྱི་གཉེར་ཁང་དང་ཕུ་ལི་མའོ་སི་
སྤྱི་གཉེར་ཁང་། ཏོ་ཆུར་སི་ཐི་ སྤྱི་གཉེར་ཁང་། མ་ས་ཁྲོ་སི་སྤྱི་གཉེར་ཁང་ལྟ་བུའོ། །
དེ་བཞིན་དུ་རྒྱ་གར་གྱི་སྐམ་ས་ཆེན་པོ་མངའ་འོག་ཏུ་བསྡུ་མཁན་ཡང་དབྱིན་ཇིའི་གཞུང་
ཕྱོགས་མ་ཡིན་པར། དབྱིན་ཇིའི་རྒྱ་གར་ཤར་མའི་སྤྱི་གཉེར་ཁང་གི་གླས་དམག་ཡིན་ནོ། །སྤྱི་གཉེར་
ཁང་འདིའི་གྲུབ་འབྲས་ཐ་ན་ཧོ་ལན་གྱི་རྒྱ་གར་ཤར་མའི་སྤྱི་གཉེར་ཁང་ལས་ཀྱང་ཆེ་ཞིང༌། སྤྱི་
གཉེར་ཁང་གི་སྤྱི་ཁྱབ་ལྟེ་གནས་ལོན་ཏོན་གྱི་ལི་ཏེ་ཧོ་སྲང་ལམ་དུ་གནས་ཡོད་ལ།
དུས་རབས་གཅིག་ལ་ཉེ་བའི་རིང་དུ་སྤྱི་གཉེར་ཁང་འདིས་གནས་འདི་ནས་སྟོབས་ལྡན་གྱི་རྒྱ་གར་
ཧྲིལ་པོར་དབང་དུ་བསྡུས་ཤིང་། ཧ་ལམ་དམག་མི་ཁྲི35ལྷག་གི་དམག་དཔུང་ལ་ཁ་ལོ་བསྒྱུར་པས།
དབྱིན་ཇིའི་གོང་མ་ཚང་ཡང་ངོ་གནོང་དགོས་པ་བྱུང༌། དེ་ནས་སྤྱི་ལོ1858ལོར་ད་གཟོད་དབྱིན་
ཇིའི་གོང་མས་དབྱིན་ཇིའི་རྒྱ་གར་ཤར་མའི་སྤྱི་གཉེར་ཁང་གི་དམག་དཔུང་རྒྱལ་ཁབ་ལ་དབང་བར་བྱས།
སྐབས་དེར་ན་ཕོ་ལུན་གྱིས་དབྱིན་ཇི་པ་ལ་ཁྱོད་ཚོ་ནི “ཚོང་གཡོག་གི་རིགས་རྒྱུད”
རེད་ཅེས་འཕྱ་སྨོད་བྱས་མྱོང་། ཡིན་ན་ཡང་ཚོང་གཡོག་དེ་དག་གིས་ན་ཕོ་ལུན་
ཕམ་པར་བྱས་པར་མ་ཟད། ད་དུང་ལོ་རྒྱུས་ཐོག་ཏུ་བྱུང་མ་མྱོང་བའི་བཙན་རྒྱལ་ཆེན་པོ་དེ་ཡང་བཙུགས་པ་རེད།
མ་རྩའི་མིང་ཐོག་ནས།
ཧིན་རྡུ་ཉི་ཞི་ཡ་སྤྱི་ལོ1800ལོ་དང་རྒྱ་གར་སྤྱི་ལོ1858ལོར་ཧོ་ལན་དང་དབྱིན་ཇིས་གཞུང་ལ་
དབང་བར་བྱས་ཀྱང༌། མ་རྩ་རིང་ལུགས་དང་བཙན་རྒྱལ་བར་གྱི་འབྲེལ་བ་ད་དུང་མཇུག་བསྒྲིལ་
མེད་པར་མ་ཟད། དེ་ལས་ལྡོག་སྟེ་དུས་རབས19པར་སྔར་ལས་དམ་ཟབ་ཏུ་གྱུར། དེ་ནས་བཟུང་མ་
རྐང་སྤྱི་གཉེར་ཁང་རང་ཉིད་ཀྱིས་མི་སེར་སྤེལ་ཡུལ་བཙུགས་ནས་དེར་དོ་དམ་བྱ་མི་དགོས་པར།
སྤྱི་གཉེར་པ་དང་མ་རྐང་ཆེན་པོ་འཇོག་མཁན་ཚོས་ཐད་ཀར་ལོན་ཏོན་དང་ཨམ་སི་ཐེ་ཏམ། ཕ་རི་
སི་སོགས་ནས་ཆབ་སྲིད་དབང་ཆའི་བར་འབྲེལ་ལམ་བཙུགས་ཏེ། རྒྱལ་ཁབ་ཀྱིས་ཐད་ཀར་ཁེ་ཕན་
ལ་སྲུང་སྐྱོང་བྱེད་ཀྱིན་ཡོད། དེ་ནི་མར་ཁེ་སི་དང་སྤྱི་ཚོགས་དཔྱད་བརྗོད་པ་གཞན་དག་གིས་ཀུ་
རེའི་ཚུལ་དུ་ནུབ་ཕྱོགས་ཀྱི་སྲིད་གཞུང་ནི་མ་རྩ་ཅན་གྱི་བཟོ་ཚོགས་དང་འདྲ་ཞེས་པ་བཞིན་ནོ། །
དེས་ན་རྒྱལ་ཁབ་ཀྱིས་ཅིའི་ཕྱིར་མ་རྩ་ཅན་ལ་ཞབས་འདེགས་ཞུས་པ་རེད་ཅེ་ན། འདིར་དཔེ་
མཚོན་ལེགས་པོ་ཞིག་ཡོད་པ་ནི། ཀྲུང་གོ་དང་དབྱིན་ཇིའི་བར་གྱི་ཉལ་ཐའི་དམག་འཁྲུག་ཐེངས
དང་པོ( 1840—1842 )ཡིན། དུས་རབས19པའི་དུས་སྟོད་དུ། དབྱིན་ཇིའི་རྒྱ་གར་ཤར་མའི་སྤྱི་
གཉེར་ཁང་དང་སིལ་འཚོང་མཁན་གྱི་ཚོང་པས་ཀྲུང་གོར་སྨན་རྫས( ཁྱད་པར་དུ་ཉལ་ཐ། )ཕྱིར་
གཏོང་བྱས་ནས་ཁེ་བཟང་རེག་པ་རེད། ཡིན་ནའང་ཀྲུང་གོའི་མི་ཁྲི་སྟོང་མང་པོ་ཉལ་ཐ་འཐེན་
མཁན་དུ་གྱུར་ཏེ། རྒྱལ་ཁབ་ཀྱི་དཔལ་འབྱོར་དང་སྤྱི་ཚོགས་ཀྱི་ཕྱོགས་སོ་སོར་ཤུགས་རྐྱེན་ཆེན་
པོ་ཐེབས། ལོ་རབས30པའི་དུས་མཇུག་ཏུ་ཀྲུང་གོ་སྲིད་གཞུང་གིས་ཉལ་ཐ་འགོག་པའི་བཀའ་རྒྱ་
བསྒྲགས་ནའང་དབྱིན་ཇིའི་སྨན་རྫས་ཚོང་པས་བཀའ་རྒྱ་དེར་སྣང་འཇོག་གང་ཡང་མ་བྱས་པར་
བརྟེན། ཀྲུང་གོའི་དབང་འཛིན་ལས་ཁུངས་ཀྱིས་ཉལ་ཐ་གཞུང་བཞེས་དང་མེད་པར་བཟོ་མགོ་
བརྩམས་པ་རེད། ཉལ་ཐ་ཚོང་པ་དེ་དག་དང་དབྱིན་ཇིའི་རྒྱལ་ཚོགས་སྲིད་བློན་བར་འབྲེལ་བ་
བཟང་བར་མ་ཟད། གྲོས་ཁང་གི་འཐུས་མི་དང་པུའུ་ཀྲང་གང་མང་ཞིག་གི་ལག་ཏུ་མ་གཞི་ནས་
ཉལ་ཐ་སྤྱི་གཉེར་ཁང་གི་རྐང་འཛིན་ཡོད་པས། སྲིད་གཞུང་ལ་གནོན་ཤུགས་སྤྲད་དེ་དམག་འཁྲུག་རྒྱག་དགོས་པའི་ཆ་རྐྱེན་བཏོན།
སྤྱི་ལོ1840ལོར། དབྱིན་ཇིས་དངོས་སུ “རང་མོས་ཉོ་ཚོང” ཞེས་པ་ལ་ཁ་གཡར་ཏེ། ཀྲུང་
གོར་དམག་རྒྱག་རྒྱུའི་དམག་བརྡ་བཏང་བ་རེད། དམག་འཁྲུག་འདིར་དབྱིན་ཇིས་ལས་སླ་མོའི་
སྒོ་ནས་རྒྱལ་ཁ་བླངས་ཤིང་། ཀྲུང་གོ་པ་ཚོ་རང་རློམ་ཆེ་ཡང་དགྲ་བོའི་ངོ་མཚར་ཅན་གྱི་མཚོན་
ཆ་གསར་པ། དཔེར་ན། རླངས་གྲུ་དང་མེ་སྒྱོགས་ཆེན་པོ། འཕུར་མདའ། གཞན་བསྟུད་མར་འཕང་
ཆོག་པའི་མེ་མདའ་སོགས་ཀྱི་མདུན་ནས་གང་ཡང་མི་ནུས་པར་གྱུར། ཕྱིས་ཀྱི་ཞི་བདེའི་ཆིངས་
ཡིག་ནང་དུ་ཀྲུང་གོས་དབྱིན་ཇིའི་ཉལ་ཐ་ཚོང་པའི་བྱ་སྤྱོད་ལ་ཚད་བཀག་ཅི་ཡང་མི་བྱེད་རྒྱུར་
ཁས་བླངས་པར་མ་ཟད། ཀྲུང་གོའི་དམག་ཕྱོགས་ཀྱིས་བཟོས་པའི་གྱོང་གུད་ལ་སྐྱིན་ཚབ་སྤྲོད་པར་
མོས་མཐུན་བྱུང་། གཞན་ཡང་དབྱིན་ཇིས་བཏོན་པའི་ཆ་རྐྱེན་ལྟར་ཞང་ཀང་བེད་སྤྱོད་གཏོང་བའི་
དབང་ཆ་ཐོབ་པར་བརྟེན། ཞང་ཀང་ནི་ཁོ་ཚོས་དུག་ཚོང་རྒྱག་སའི་བདེ་འཇགས་ཀྱི་རྟེན་གཞི་
ཞིག་ཏུ་གྱུར། སྤྱི་ལོ1997ལོར་ད་གཟོད་ཞང་ཀང་ཀྲུང་གོའི་པང་དུ་ལོག་པ་རེད། དུས་རབས19པའི་
དུས་མཇུག་ཏུ་ཀྲུང་གོའི་ཉལ་ཐ་འཐེན་མཁན་ཧ་ལམ་མི་ཁྲི4000ཡོད་པས། རྒྱལ་ཡོངས་ཀྱི་སྤྱིའི་མི་འབོར་ལས1/10ཟིན་ཡོད།
དེ་བཞིན་དུ་ཨེ་ཅིབ་ཏུའང་དབྱིན་ཇིའི་མ་རྩ་རིང་ལུགས་ཀྱི་འདྲེ་ལག་བསྲིངས་མྱོང་ཞིང་།
དུས་རབས19པར་ཧྥ་རན་སི་དང་དབྱིན་ཇིའི་མ་དངུལ་འཇོག་མཁན་ཚོས་མ་དངུལ་འབོར་ཆེན་
ཨེ་ཅིབ་ཀྱི་དབང་བསྒྱུར་པར་གཡར་ཏེ། ཐོག་མར་མ་དངུལ་བཏང་ནས་སུའུ་དབྱི་ཧྲི་མིས་བཟོས་
གཙང་པོ་བསྐྲུན་པ་དང་། ཕྱིས་སུ་ད་དུང་ལེགས་འགྲུབ་འབྱུང་མི་ནུས་པའི་
འཆར་གཞི་འགའ་ཡང་ལག་བསྟར་བྱས། དེར་བརྟེན་ཨེ་ཅིབ་ཀྱི་བུ་ལོན་མང་ནས་མང་དུ་ཕྱིན་པའི་
དབང་གིས་ཡོ་རོབ་ཀྱི་བུན་བདག་ཚོས་རིམ་གྱིས་ཨེ་ཅིབ་ཀྱི་ནང་སྲིད་ལ་ཐེ་གཏོགས་བྱས། དེ་རྗེས་
ལོ1881ལོའི་དུས་སུ་ཨེ་ཅིབ་མི་རིགས་རིང་ལུགས་རྣམས་བཟོད་ཐབས་བྲལ་ཏེ་གྱེན་ལངས་བྱས་
ཤིང༌། ཕྱོགས་གཅིག་ནས་ཕྱི་རྒྱལ་གྱི་དངུལ་བུན་མཐའ་དག་རྩིས་མེད་དུ་གཏོང་རྒྱུར་ཁྱབ་བསྒྲགས་
བྱས་པས། རྒྱལ་མོ་ཝེ་ཏོ་ལི་ཡ་ཡིད་མ་རངས་པས་ལོ་གཅིག་གི་རྗེས་སུ་མོས་དཔུང་ཆེན་ཉི་ལུའོ་
གཙང་པོར་བཏེགས། དེ་ནས་བཟུང་འཛམ་གླིང་འཁྲུག་ཆེན་གཉིས་པ་མཇུག་མ་རྫོགས་གོང་བར་
དུ་ཨེ་ཅིབ་སྔར་བཞིན་དབྱིན་ཇིའི “སྲུང་སྐྱོབ་རྒྱལ་ཁབ” ཡིན་པ་བཞིན་ནོ། །
མ་དངུལ་འཇོག་མཁན་གྱི་ཁེ་ཕན་ཁོ་ནའི་ཆེད་དུ་བསླངས་པའི་དམག་འཁྲུག་འདི་གཉིས་མ་
གཏོགས་མེད་པའང་མིན་ཏེ། དོན་དངོས་ཐོག་ཐ་ན་དམག་འཁྲུག་དེ་ཉིད་ཀྱང་ཉལ་ཐ་དང་འདྲ་
བར་ཚོང་ཟོག་ཏུ་འགྱུར་སྲིད། སྤྱི་ལོ1821ལོར་གྷི་རིག་གི་མི་རྣམས་ཡར་ལངས་བྱས་ཏེ་ཨའོ་སི་མན་
བཙན་རྒྱལ་ལ་ངོ་རྒོལ་བྱས་པས། དབྱིན་ཇིའི་རང་དབང་དང་འཆར་ཡན་རིང་ལུགས་པ་རྣམས་དེ་
དག་ལ་གདུང་སེམས་དྲག་ཏུ་སྐྱེས་ཤིང༌། ཐ་ན་སྙན་ངག་པ་གྲགས་ཅན་པའེ་ལུན་ཡང་
དངོས་སུ་གྷི་རིག་ལ་སོང་སྟེ། ངོ་རྒོལ་པ་དེ་ཚོ་དང་དཔུང་བ་མཉམ་གཤིབ་བྱས་ནས་འཐབ་འཛིང་
བྱས། ཡིན་ནའང་དུས་མཚུངས་སུ་ལོན་ཏོན་གྱི་དངུལ་རྩའི་མཁས་པ་དག་གིས་ཚོང་གི་གོ་སྐབས་
བཟང་པོ་ཞིག་མཐོང་སྟེ། ཁོ་ཚོས་ངོ་རྒོལ་དམག་དཔུང་གི་གཙོ་འཛིན་ལ་ལོན་ཏོན་གྱི་དངུལ་འཛིན་
ཉོ་ཚོང་ལྟེ་གནས་སུ་ཚོང་རར་འདོན་པའི་བུན་འཛིན་འགྲེམ་སྤེལ་བྱས་ན། གྷི་རིག་གི་ངོ་རྒོལ་ཐད་
ལ་མ་དངུལ་གྲབས་གསོག་བྱ་ནུས་པ་དང་། གལ་ཏེ་མཇུག་མཐར་གྷི་རིག་ལ་རང་བཙན་ཐོབ་ཚེ་
མ་སྐྱེད་གཉིས་ཀ་མཉམ་དུ་འཇལ་ཐུབ་པར་བློ་འདོན་བྱས། དེར་བརྟེན་དམངས་ཁྲོད་ཀྱི་མ་འཇོག་
བྱེད་མཁན་ལ་ལས་ཁེ་སྤོགས་ཀྱི་ཆེད་དང་འགའ་ཞིག་གདུང་སེམས་ཀྱི་ཆེད། ཡང་ན་ཁེ་སྤོགས་དང་
གདུང་སེམས་གཉིས་ཀའི་ཆེད་དུ་ཀུན་གྱིས་འཚང་ཁ་ཤིག་ཤིག་གིས་བུན་འཛིན་དེ་རིགས་ཉོས་པ་
རེད། གྷི་རིག་གི་དམག་འཁྲུག་བུན་འཛིན་འདིའི་ལོན་ཏོན་ཉོ་ཚོང་ལྟེ་གནས་ཀྱི་རིན་གོང་ནི། དམག་
འཁྲུག་གི་གནས་ཚུལ་ལ་བརྟེན་ནས་འཕར་འགྲིབ་བྱེད་ཀྱིན་ཡོད། ཐུར་ཁེ་རིམ་གྱིས་ཤུགས་ཆེར་
ཕྱིན་ཏེ་ངོ་རྒོལ་དམག་དཔུང་ཕམ་ཚེ། བུན་འཛིན་ཉོ་མཁན་ཚང་མས་གྱོང་གུད་བསམ་ལས་པ་རེག་སྲིད།
ཡིན་ནའང་སྐབས་དེ་དུས་བུན་འཛིན་ཉོ་མཁན་གྱི་ཁེ་ཕན་ནི་རྒྱལ་ཁབ་ཀྱི་ཁེ་ཕན་ལ་
བརྩིས་ཏེ། དབྱིན་ཇིས་རྒྱལ་སྤྱིའི་དམག་གྲུ་རུ་དཔུང་ཞིག་སྒྲིག་འཛུགས་བྱས་ཏེ། སྤྱི་ལོ1827ལོར་ན་ཝ་
ལི་ནུའོ་གཡུལ་འགྱེད་ཁྲོད་ཨོ་སི་མན་བཙན་རྒྱལ་གྱི་དམག་གྲུ་རུ་དཔུང་གཙོ་
བོ་རྨེག་མེད་དུ་བཏང་། དེ་ནས་བཟུང་དུས་རབས་འགའི་ནང་དུ་དབང་བསྒྱུར་བྱས་རྗེས། མཇུག་
མཐར་གྷི་རིག་ལ་རང་བཙན་ཐོབ། ཡིན་ནའང་རང་དབང་གི་རིན་དོད་ནི་བུ་ལོན་འབོར་ཆེན་ཞིག་
སྤྲོད་དགོས་ཕྱིར། གསར་དུ་དབུ་བརྙེས་པའི་རྒྱལ་ཁབ་འདིས་རྩ་བ་ནས་སྐྱིན་ཚབ་འཇལ་མ་ནུས་
སྟབས། དུས་ཕྱིས་ཀྱི་ལོ་ངོ་བཅུ་ཕྲག་དུ་མའི་ནང་དུ་གྷི་རིག་གི་དཔལ་འབྱོར་ལ་དབྱིན་ཇིའི་བུ་ལོན་
གྱི་དབང་གིས་གོང་འཕེལ་གང་ཡང་འབྱུང་མ་ནུས།
མ་རྩ་དང་ཆབ་སྲིད་གཉིས་ཟུང་འབྲེལ་དམ་པོ་བྱས་ཏེ་ཡིད་རྟོན་དངུལ་བུན་གྱི་ཁྲོམ་རར་
ཤན་ཤུགས་ཆེན་པོ་ཐེབས་ལ། ཚོང་ར་ཞིག་ལ་ཡང་སྙིང་ཡིད་རྟོན་དངུལ་བུན་ཅི་ཙམ་ཐོབ་པ་ནི་
དཔལ་འབྱོར་གྱི་རྒྱུ་རྐྱེན་ཁོ་ནར་བལྟ་མི་རུང(དཔེར་ན། སྣུམ་གཏེར་གསར་པ་རྙེད་པ་དང་འཕྲུལ་
འཁོར་གསར་པ་གསར་གཏོད་བྱས་པ་ལྟ་བུ།) སྟེ། ད་དུང་ཆབ་སྲིད་དོན་རྐྱེན་གྱིས་ཐེབས་པའི་
ཤུགས་རྐྱེན་ལའང་བསམ་བློ་གཏོང་དགོས། དཔེར་ན། སྲིད་དབང་བརྗེ་བ་དང་ཡང་ན་དེ་ལས་
ལྷག་པའི་ཕྱི་འབྲེལ་སྲིད་ཇུས་ལག་ཏུ་བསྟར་བ་ལྟ་བུ། ན་ཝ་ལི་ནུའོ་གཡུལ་འགྱེད་རྗེས་སུ་དབྱིན་
ཇིའི་མ་རྩ་ཅན་གྱིས་ཕྱི་རྒྱལ་དུ་ཉེན་ཁ་ཆེ་བའི་ཉོ་ཚོང་ཐད་ལ་མ་དངུལ་གཏོང་བའི་འདོད་བློ་སྔར་
ལས་ཆེ་རུ་ཕྱིན། དེའི་རྒྱུ་མཚན་ནི་ཕྱི་རྒྱལ་དུ་བུ་ལོན་བཏང་ཡང་ཕྱིར་མ་འཇལ་ན་རྒྱལ་མོས་དམག་
དཔུང་མངགས་ནས་བུ་ལོན་འདེད་པ་ཁོ་ཚོས་དངོས་སུ་མཐོང་བས་སོ། །
དེའི་རྐྱེན་གྱིས་དེ་རིང་རྒྱལ་ཁབ་ག་གེ་མོ་ཞིག་གི་ཡིད་རྟོན་རིམ་པ་ལ་དཔྱད་འཇོག་བྱེད་
སྐབས། དཔལ་འབྱོར་མ་ལག་འཐུས་ཚང་ཡིན་མིན་ནི་རང་བྱུང་ཐོན་ཁུངས་ཀྱི་མང་ཉུང་ལས་
གལ་ཆེ་བ་དང༌། ཡིད་རྟོན་རིམ་པའི་དཔྱད་འཇོག་གིས་རྒྱལ་ཁབ་ཅིག་གི་བུ་ལོན་གཞལ་ནུས་མིན་
མཚོན་ཞིང་། དཔལ་འབྱོར་གྱི་གཞི་གྲངས་ལས་གཞན་ཆབ་སྲིད་དང་སྤྱི་ཚོགས། ཐ་ན་རིག་གནས་
ཀྱི་རྒྱུ་རྐྱེན་ལའང་བསམ་བློ་གཏོང་དགོས། རྡོ་སྣུམ་གཏེར་ཁ་ཕུན་སུམ་ཚོགས་པོ་ཡོད་པའི་རྒྱལ་
ཁབ་ཅིག་ཡིན་ནའང༌། གལ་སྲིད་སྲིད་གཞུང་སྒེར་གཅོད་དང་ཁྲིམས་འཛིན་རུལ་སུངས་ཅན་ཡིན་
ན། ནམ་རྒྱུན་ཡིད་རྟོན་དཔྱད་འཇོག་གི་རིམ་པ་མཐོན་པོ་ཡོད་མི་སྲིད། འདི་ལྟར་བགྱིས་ན་རྡོ་སྣུམ་
ཐོན་ཁུངས་གསར་འབྱེད་བྱེད་པར་མཁོ་བའི་དགོས་ངེས་ཀྱི་མ་དངུལ་མི་ལོན་པས། རྒྱལ་ཁབ་འདི་
ནི་གསེར་གྱི་གཏེར་ཁའི་ཐོག་ཏུ་བསྡད་དེ་དབུལ་ཕོངས་ཀྱི་འཚོ་བ་ངན་ངོན་རོལ་པ་ལས་ཐབས་
གཞན་མེད་དོ། །དེ་དང་བསྡུར་ན། གལ་སྲིད་རྒྱལ་ཁབ་ག་གེ་མོར་རང་བྱུང་ཐོན་ཁུངས་དཀོན་ཡང་
རང་དབང་གི་སྲིད་གཞུང་དང་ཞི་བདེའི་ཁོར་ཡུག གཞན་དྲང་གཞག་གི་ཁྲིམས་འཛིན་མ་ལག་
ཡོད་ན་ཡིད་རྟོན་དཔྱད་འཇོག་གི་རིམ་པ་ཅུང་མཐོན་པོ་ཡོད་ལ། དེས་སྐྱེད་ཀ་དམའ་མོའི་རིན་
དོད་ལ་བརྟེན་ནས་མ་དངུལ་ཧ་ཅང་མང་པོ་བཏང་སྟེ་སློབ་གསོའི་མ་ལག་དང་དབྱར་མཚོ་རྒྱས་
པ་ལྟར་འཕེལ་བའི་ཚན་རྩལ་ཐོན་ལས་གསར་པ་འཕེལ་རྒྱས་བཏང་ཆོག་གོ །
རང་དབང་ཚོང་རའི་དགའ་ཞེན།
མ་རྩ་དང་ཆབ་སྲིད་གཉིས་གཞི་གཅིག་ཏུ་འདི་ལྟར་དམ་པོར་སྦྲེལ་བ་ལ། དཔལ་འབྱོར་ཆེད་
མཁས་དང་ཆབ་སྲིད་པ། ཡང་ན་སྤྱིར་བཏང་གི་མང་ཚོགས་ཕལ་པ་ཀུན་གྱིས་རྩོད་གླེང་སྣ་ཚོགས་
རྒྱག་བཞིན་ཡོད། མ་རྩ་རིང་ལུགས་ལ་དགའ་ཞེན་བྱེད་མཁན་ཞིག་གིས་མ་རྩས་ཆབ་སྲིད་ལ་ཤན་
ཤུགས་ཐེབས་ཤ་སྟག་ཡིན་ཡང༌། ཆབ་སྲིད་ཀྱིས་མ་རྩའི་ཐད་ལ་ཐེ་གཏོགས་བྱ་མི་འོས་ཞེས་སྨྲས་
ཡོང༌། ཁོ་ཚོས་གལ་སྲིད་ཆབ་སྲིད་ཀྱིས་ཚོང་ར་ལ་ཐེ་གཏོགས་བྱས་ཚེ། ཚོང་རར་ཆབ་སྲིད་ཁེ་ཕན་
གྱིས་ཁ་ལོ་བསྒྱུར་བའི་དབང་གིས་ནོར་འཁྲུལ་གྱི་མ་དངུལ་གཏོང་བའི་སྦྱོར་བ་ལག་ཏུ་བསྟར་ཁོ་
ཐག་ཡིན་པར་འདོད། དཔེའི་སྒོ་ནས་བཤད་ན། སྲིད་གཞུང་གིས་ཐོན་ལས་ལས་རིགས་ལ་ཁྲལ་
འབབ་ལྕི་མོ་སྤྲོད་དུ་བཅུག་རྗེས། ཡང་བསྐྱར་མ་དངུལ་འདི་དག་སྤྱད་དེ་ལས་ཤོར་རྒུད་སྐྱོབ་ཐད་
སྤྱད་པ་ལ་བརྟེན་ནས་འདེམས་དམངས་ཀྱི་ཁ་ངོ་ལེན་སྲིད། ཡིན་ནའང་ཚོང་པའི་མིག་ནང་དུ་སྲིད་
གཞུང་གིས་རབ་ཡིན་ན་གང་ལ་ཡང་ཁ་ཡ་མ་བྱས་ཚེ། སྒོར་མོ་ཡོངས་རྫོགས་རང་གི་ཁུག་མར་ཐོན་
ནུས་ཏེ། ཁོ་ཚོས་ཕྱི་ལ་དངུལ་དེ་དག་ཡོད་ན་ཁོ་ཚོས་མུ་མཐུད་དུ་བཟོ་གྲྭ་གསར་པ་བཙུགས་ནས་ད་
ལྟའི་ལས་ཀ་ཤོར་མཁན་ཚང་མར་ལས་ཀ་རེག་ཏུ་འཇུག་ཐུབ་ཅེས་སྒྲོག་པར་བྱེད།
འདོད་ཚུལ་འདི་ལས་ཆེས་ལེགས་པའི་དཔལ་འབྱོར་སྲིད་ཇུས་ནི་ཆབ་སྲིད་ཀྱིས་དཔལ་འབྱོར་
ལ་ཐེ་གཏོགས་གང་ཡང་མི་བྱེད་པ་དང༌། ཁྲལ་འབབ་དང་སྲིད་གཞུང་གི་རྩིས་སྤྲོད་དོ་དམ་ཚང་
མ་ཆེས་དམའ་བར་བཏང་སྟེ། ཡོད་ཚད་ཚོང་རའི་སྟོབས་ཤུགས་ལ་བརྟེན་ནས་རང་དབང་གི་ནུས་
པ་འདོན་སྤེལ་བྱ་རྒྱུ་དེ་རེད། དེ་འདྲ་བྱས་ཚེ་དམངས་ཁྲོད་ཀྱི་མ་དངུལ་འཇོག་མཁན་ཚོས་ཆབ་
སྲིད་ཐད་ལ་བསམ་བློ་གཏན་ནས་འཁོར་མེད་སྟབས། ཁོ་ཚོས་མ་དངུལ་རྣམས་ཁེ་སྤོགས་འབོར་
ཆེན་འབྱུང་སར་བཞག་ན་དཔལ་འབྱོར་འཕེལ་རྒྱས་ཆེན་པོ་འབྱུང་བ་རེད། དེར་བརྟེན་ཁེ་ལས་པ་
དང་ངལ་རྩོལ་པར་མཚོན་ནས་བཤད་ན་སྲིད་གཞུང་གིས་ཅི་ཡང་མི་བྱེད་པའི་སྐྱོང་ཐབས་སྤྱད་ན་
ལེགས་པར་སྨྲ། དུས་ད་ལྟ་ནམ་རྒྱུན་མཐོང་བའི་མ་རྩ་རིང་ལུགས་ཀྱི་དམ་ཚིག་ལས་ཤན་ཤུགས་ཆེ་
ཆེར་ཐེབས་པ་ནི་རང་དབང་ཚོང་རའི་རིང་ལུགས་རེད། གལ་ཏེ་རང་དབང་ཚོང་རར་དགའ་ཞེན་
ཆེ་བ་ཞིག་ཡིན་ཚེ། རྒྱལ་ཁབ་ཀྱིས་དམག་དཔུང་མངགས་ཏེ་རྒྱལ་སྤྱིའི་ལས་དོན་ལ་ཐེ་ཇུས་བྱེད་མི་
འོས་པར་འདོད་པར་མ་ཟད། ཐ་ན་རྒྱལ་ནང་གི་ཕན་བདེའི་སྲིད་ཇུས་སྣ་ཚོགས་ལའང་སྐྱོན་བརྗོད་
བྱེད་ཀྱིན་ཡོད་པས། ཁོ་ཚོས་སྲིད་གཞུང་ལ་གྲོས་གཞི་བཏོན་པ་ནི། ཡིད་ལ་ཅི་ཡང་མི་བྱེད་པའི་ལའོ་
ཙི་དང་ཀྲོང་ཙིའི་བསམ་བློ་དང་མ་བགྲོས་གཅིག་མཐུན་དུ་གྱུར།
ཡིན་ནའང་གལ་ཏེ་ཆེས་ཐལ་ཆེ་བའི་གནས་ཚུལ་ངོས་ནས་བཤད་ན་རང་དབང་ཚོང་རའི་
གོ་དོན་ལ་ཡིད་ཆེས་པ་ནི་མ་གཞི་ཡེ་ཤུའི་འཁྲུངས་སྐར་གྱི་སྐྱེས་སྤྲོད་རྒན་པོར་
ཡིད་ཆེས་པ་ཀུན་ནས་མཚུངས་ཏེ། རྒྱུ་མཚན་ནི་གོ་ལ་འདིའི་སྟེང་དུ་ཆབ་སྲིད་ཀྱིས་ཤན་ཤུགས་
རྦད་དེ་ཐེབས་མི་སྲིད་པའི་ཚོང་ར་ཞིག་རྩ་བ་ནས་ཡོད་མི་སྲིད། གང་ལྟར་དཔལ་འབྱོར་གྱི་ཆེས་
གལ་ཆེ་བའི་ཐོན་ཁུངས་ནི “ཡིད་ཆེས” ཡིན་ལ། ཡིད་ཆེས་ཞེས་པ་འདིར་དུས་རྒྱུན་དུ་མགོ་
སྐོར་གཡོ་ཐབས་སྣ་ཚོགས་ལ་འཕྲད་ཡོད་པས། ཚོང་ར་ཁོ་ནར་བརྟེན་ནས་གཡོ་སྒྱུ་དང་རྐུ་འཕྲོག
གཏུམ་སྤྱོད་བཅས་ལ་གཡོལ་ཐབས་མེད་པའི་དབང་གིས་དོན་དག་འདིའི་རིགས་ཆབ་སྲིད་མ་
ལག་གིས་བཅོས་སྐྱོང་བྱ་དགོས། དཔེར་ན། ཁྲིམས་བཙུགས་ནས་མགོ་སྐོར་གཏོང་མི་ཆོག་པར་བྱས་
པ་དང་སྦྲགས། ཉེན་རྟོག་པ་དང་ཁྲིམས་ཁང་། བཙོན་ཁང་བཅས་ཀྱིས་བཅའ་ཁྲིམས་ལག་བསྟར་
བྱེད་ཀྱིན་ཡོད། གལ་ཏེ་གོང་མའམ་སྲིད་གཞུང་གིས་ནུས་ཤུགས་མ་འདང་བར་ཚོང་རའི་སྒྲིག་ལམ་
ཚད་ལྡན་དུ་གཏོང་མ་ནུས་ཚེ། ཡིད་རྟོན་མེད་པར་འགྲོ་བ་དང་ཡིད་རྟོན་ཉམས་པའི་དབང་གིས་
དཔལ་འབྱོར་ཀྱང་ཉམས་རྒུད་དུ་འགྲོ་སྲིད། མདོར་ན་སྤྱི་ལོ1719ལོའི་མའེ་སི་སུ་པེར་དཔལ་འབྱོར་
ལྦུ་བ་དང་ཡང་ན་སྤྱི་ལོ2007ལོའི་ཨ་རིའི་ཁང་སའི་དཔལ་འབྱོར་ལྦུ་བས་བསྐྱེད་པའི་ཡིད་རྟོན་
ཉམས་ཏེ་དཔལ་འབྱོར་ཉམས་རྒུད་དུ་སོང་བ་གང་ཡིན་ཡང་། ཀུན་གྱིས་ང་ཚོར་བསླབ་བྱ་དང་གསལ་འདེབས་ཡང་ཡང་བྱས་ཡོད།
མ་རྩ་རིང་ལུགས་ཀྱི་དམྱལ་ཁམས།
ང་ཚོས་ཚོང་ར་ལ་རྦད་དེ་རང་དབང་གིས་འདོན་སྤེལ་བྱེད་པའི་གོ་སྐབས་སྤྲད་ན་གཤམ་གྱི་
ཉེན་ཁ་ཆེན་པོ་ཞིག་ཡོད། ད་དུང་རྒྱུ་རྐྱེན་དེ་བས་གལ་ཆེན་ཞིག་ཏུ་མཐོང་ཐུབ་སྟེ། ཡ་ཏིང་སི་སྨིས་
ལྷམ་བཟོ་མཁན་གྱིས་ཁེ་སྤོགས་མང་པོ་རེག་རྗེས། ལག་རོགས་དེ་ལས་མང་པོ་གླ་བར་སྨྲ། འདི་
ལྟར་བྱས་པའི་རྒྱུ་མཚན་ནི་ཁེ་སྤོགས་མང་པོས་ཐོན་སྐྱེད་ལ་སྐུལ་སྤེལ་དང་བཟོ་པ་སྔར་ལས་མང་
པོ་གླ་ཐུབ་པ་ལས། ཕལ་ཆེར་རང་ཁེ་རང་ཕན་དང་འདོད་རྔམ་ཆེ་བས་ཀྱང་མིའི་རིགས་སྤྱི་ལ་ཕན་ཐོགས་ཡོད་པ་འདྲའོ། །
གལ་ཏེ་འདོད་རྔམ་ཆེ་བའི་ལྷམ་བཟོ་པ་དེས་གླ་ཕོགས་ཇེ་ཉུང་དུ་གཏོང་བ་དང་ལས་ཡུན་
ཇེ་རིང་དུ་བཏང་ནས་ཁེ་སྤོགས་ཐོབ་པ་ཡིན་ཚེ། གནས་ཚུལ་ག་འདྲ་ཞིག་ཡིན་ནམ་ཞེ་ན། སློབ་
དེབ་ཐོག་གི་དྲིས་ལན་ནི་རང་དབང་ཚོང་རས་ལས་བཟོ་པའི་ཁེ་ཕན་ལ་སྲུང་སྐྱོང་བྱེད་ཅེས་པ་དེ་
རེད། གལ་སྲིད་ལྷམ་བཟོ་མཁན་གྱིས་གླ་ཕོགས་སྤྲད་པ་ཉུང་དྲགས་པ་དང་ཆ་རྐྱེན་དེ་ལས་ཀྱང་
མང་ཚེ། ཆེས་ཕུལ་ཏུ་བྱུང་བའི་ལས་བཟོ་པ་དེ་དག་ལས་གནས་ནས་ཁ་བྲལ་ཏེ་ལྷམ་བཟོ་མཁན་
དེའི་འགྲན་ཟླའི་སར་འགྲོ་རྒྱུ་རེད། དེ་ལྟར་བྱས་ཚེ་འདོད་རྔམ་ཅན་གྱི་སྦྱིན་བདག་འདིར་འཇོན་
ནུས་གང་ཡང་མེད་པའི་བཟོ་པ་ལས་མེད་ལ། ཐ་ན་བཟོ་པ་གཅིག་ཀྱང་ལྷག་མི་སྲིད། དེར་བརྟེན་
ཁོས་དོ་དམ་བྱེད་སྟངས་ལ་བཅོས་བསྒྱུར་བྱེད་ན་མ་གཏོགས་བཟོ་གྲྭ་རྡིབ་པ་ལས་ཐབས་གཞན་
མེད། དེའི་རྐྱེན་གྱིས་ཁོའི་འདོད་ཧམ་ཆེན་པོས་བཙན་ཤུགས་ཀྱི་སྒོ་ནས་རང་ཉིད་ཀྱི་ལས་བཟོ་པ་བྱམས་ཀྱིས་སྐྱོང་ངེས།
གཞུང་ལུགས་འདི་ཐོས་མ་ཐག་ཤིན་ཏུ་བདེན་པ་ལྟར་སྣང་ཡང་དོན་གྱིས་དགེ་མཚན་ལས་
སྐྱོན་ཆ་མང་། གལ་སྲིད་རྦད་དེ་རང་དབང་ཡིན་པའི་ཚོང་ར་ཞིག་ཡིན་ཚེ། གོང་མ་དང་ཆོས་
དཔོན་ཚོའི་ལྟ་སྐུལ་མེད་ན། འདོད་རྔམ་ཅན་གྱི་མ་རྩ་ཅན་ཚོས་སྒེར་སྡོམ་དང་ཡང་ན་ལྐོག་འབྲེལ་
གྱིས་ནས་བཟོ་པར་རྡུང་རྡེག་གཏོང་ངེས་ཏེ། དཔེར་ན། གལ་སྲིད་རྒྱལ་ཁབ་ཅིག་ལ་ལྷམ་གྱི་བཟོ་གྲྭ་
གཅིག་གམ་ཡང་ན་ལྷམ་གྱི་བཟོ་གྲྭ་ཡོད་ཚད་ཀྱིས་དུས་གཅིག་ཏུ་གླ་ཕོགས་ཉུང་དུ་བཏང་བ་ཡིན་
ཚེ། བཟོ་པས་ལས་ཀ་བརྗེ་བའི་ཐབས་ལ་བརྟེན་ནས་རང་ཉིད་སྲུང་སྐྱོབ་བྱེད་མི་ནུས་པ་ལྟ་བུའོ། །
དེ་བས་འཇིགས་སུ་རུང་བ་ནི་སྦྱིན་བདག་གིས་ད་དུང་ངལ་རྩོལ་སྐྱིན་ཚབ་སྤྲོད་པ་དང་ཐ་
ན་བྲན་གཡོག་ལམ་ལུགས་ལ་བརྟེན་ནས་ངལ་རྩོལ་བཟོ་པའི་རང་དབང་ལ་ཚོད་འཛིན་བྱེད་སྲིད་
པ་དང༌། དུས་རབས་བར་མ་མཇུག་སྒྲིལ་པའི་སྐབས་སུ། ཡེ་ཤུའི་ཆོས་ལུགས་ལ་དད་པའི་ཡོ་རོབ་
གླིང་དུ་ཧ་ལམ་བྲན་གཡོག་ལམ་ལུགས་ཀྱི་སྣང་ཚུལ་ཡོངས་སུ་བྱུང་མེད་མོད། དེང་རབས་ཀྱི་སྔ་
མོའི་དུས་སུ་ཡོ་རོབ་གླིང་གི་མ་རྩ་རིང་ལུགས་དར་རྒྱས་ཆེན་པོ་བྱུང་བ་དང་བསྟུན་ནས་ནུབ་ཀྱི་རྒྱ་
མཚོ་ཆེན་པོའི་བྲན་གཡོག་ཉོ་ཚོང་ཡང་ངང་ངམ་ཤུགས་ཀྱིས་བྱུང་བ་རེད། བྲན་གཡོག་ཉོ་ཚོང་གི་
ཆག་སྒོ་འདིའི་གཏེ་པོ་ནི་གཏུམ་དྲག་ཆེ་བའི་གོང་མ་ཞིག་དང་ཡང་ན་རིགས་རྒྱུད་རིང་ལུགས་པ་
མ་ཡིན་པར། དེ་ནི་ཚད་བཀག་གང་ཡང་མ་ཐེབས་པའི་ཚོང་རའི་སྟོབས་ཤུགས་ཡིན་ནོ། །
ཡོ་རོབ་པས་མེ་གླིང་དབང་དུ་བསྡུ་བའི་སྐབས་སུ། ཧུར་ཐག་གིས་གསེར་དངུལ་གྱི་གཏེར་
ཁ་སྔོག་འདོན་བྱས་པ་དང་སྦྲགས། གཞིས་ཀ་བསྐྲུན་ཏེ་བུར་ཤིང་དང་རྡོ་ཐལ། སྲིང་བལ་འདེབས་
འཛུགས་བྱས། གཏེར་ཁ་དང་གཞིས་ཀ་འདི་དག་མེ་གླིང་གི་ཐོན་སྐྱེད་དང་ཕྱིར་གཏོང་གི་སྲོག་
ཤིང་ལྟ་བུར་གྱུར་ཅིང༌། ཁྱད་པར་དུ་བུར་ཤིང་འདེབས་འཛུགས་དེ་བས་གལ་ཆེན་ཞིག་ཏུ་རྩི་
བཞིན་ཡོད། དུས་རབས་བར་མའི་སྐབས་སུ་ཀ་ར་ནི་ཡོ་རོབ་གླིང་དུ་ཤིན་ཏུ་དཀོན་པའི་རྒྱས་སྤྲོས་
དངོས་རྫས་ཤིག་ཡིན་ཕྱིན། ངེས་པར་དུ་དབུས་ཤར་ནས་ནང་འདྲེན་བྱེད་དགོས་པར་མ་ཟད། རིན་
གོང་ལ་ཡང་སྒོར་མོ་ཧ་ལས་དགོས་པ་ཞིག་དགོས་ཀྱིན་ཡོད་པས་བཀོལ་སྤྱོད་བྱེད་དུས་ཧ་ཅང་
གཅེས་སྤྲས་བྱེད། དེ་ནི་གསང་བའི་གྲུབ་ཆ་ཞིག་ལ་བརྩིས་ནས་ཟས་རིགས་སྣ་ཚོགས་དང་སྦྲུལ་
ཞག་གི་སྨན་རྫས་ནང་དུ་སྡེབ་ཀྱིན་ཡོད། ཕྱིས་སུ་མེ་གླིང་དུ་བུར་ཤིང་གི་ཞིང་ས་མཐའ་ཡས་པ་
ཡོད་པའི་རྗེས་སུ་ཀ་ར་མང་པོ་ཡོ་རོབ་ཏུ་སྐྱེལ་འདྲེན་བྱས། དེའི་ཕྱིར་ཀ་རའི་རིན་གོང་མར་ཆག་
ཅིང་ཡོ་རོབ་པས་མངར་ཟས་ལ་དགའ་བའི་ཧམ་སེམས་ཀྱང་ཆེ་ནས་ཆེ་རུ་ཕྱིན་པ་དང་། ཚོང་པས་
ཐོབ་དཀའ་བའི་ཚོང་གི་གོ་སྐབས་དམ་འཛིན་བྱས་ཏེ་སྒོང་ཐུད་དང་ཀ་ར་གོ་རེ། ཁྲོག་ལེ། མངར་
ཆ། མངར་ཟས་འབོར་ཆེན་ཐོན་སྐྱེད་བྱེད་མགོ (དཔེར་ན། ཁོ་ཁོ་དང་ཚིག་ཇ། ཇ་ལ་སོགས།)
བརྩམས། དབྱིན་ཇི་པས་མི་རེར་ལོ་རེའི་མངར་ཆ་བསྡུ་ལེན་བྱེད་ཚད་དུས་རབས17པའི་དུས་
མགོར་ཧ་ལམ་གཅིག་ཀྱང་མེད་པ་ནས་དུས་རབས19པའི་དུས་སྟོད་དུ་སྤྱི་རྒྱ8ལ་སླེབས་པ་རེད།
འོན་ཀྱང་བུར་ཤིང་འདེབས་འཛུགས་དང་བུར་ཤིང་ལས་ཀ་ར་བཙོ་སྦྱང་བྱེད་པའི་ལས་གང་
ཡིན་རུང་། ཚང་མ་མི་ལག་མང་འདུས་ཀྱི་ལས་ཀ་ཞིག་ཡིན་ལ། ལས་ཀའི་ལས་ཡུན་རིང་པར་མ་
ཟད་ཚ་བའི་ས་ཁུལ་གྱི་ཚ་གདུང་ཆེ་དྲགས་པའི་དབང་གིས་བུར་ཤིང་ར་བར་ནད་ཡམས་གང་
སར་ཁྱབ་པས་ལས་ཀ་ལས་མཁན་ཤིན་ཏུ་དཀོན་པར་གྱུར། གལ་སྲིད་ལས་བཟོ་པ་གླས་པའི་
དབང་དུ་བཏང་ན་མ་རྩ་མཐོ་དྲགས་པས་སྤྱི་དམངས་ཀྱི་འཛད་སྤྱོད་དགོས་མཁོར་བསྟུན་ཐབས་
མེད་པར་འགྱུར། བུར་ཤིང་ར་བ་འདི་དག་གི་ཡོ་རོབ་ཀྱི་བདག་པོ་ཚོ་ཕྱོགས་གཅིག་ནས་ཁྲོམ་རའི་
སྟོབས་ཤུགས་ལ་ཚོར་བ་སྐྱེན་ཞིང་ཕྱོགས་གཞན་ཞིག་ནས་ཁེ་སྤོགས་དང་དཔལ་འབྱོར་འཕེལ་
རྒྱས་ལ་འདོད་རྔམ་ཆེ་བའི་རྐྱེན་གྱིས་བསམ་བློ་བྲན་གཡོག་གི་སྟེང་ལ་འཁོར་བ་རེད།
དུས་རབས16པ་ནས19པ་ལ་ཐུག་ཏུ་ཧ་ལམ་ཨ་ཧྥེ་རི་ཁའི་བྲན་གཡོག་ཁྲི1000མེ་གླིང་དུ་བསྐྱལ།
དེ་ལས་བརྒྱ་ཆའི་བདུན་ཅུ་ཙམ་གྱིས་བུར་ཤིང་ར་བ་ནས་ལས་ཀ་བྱེད་ཀྱིན་ཡོད། བྲན་གཡོག་ཚོའི་ངལ་
རྩོལ་ཁོར་ཡུག་གི་ཆ་རྐྱེན་ཤིན་ཏུ་ཞན་པས་བྲན་གཡོག་ཕལ་ཆེ་བ་འཚོ་བ་སྐྱོ་བོ་དང་གཞོན་དུས་ནས་
ཚེ་ལས་འདས་པ་དང་། ཁྱད་པར་དུ་ཡོ་རོབ་པས་དམག་འཁྲུག་བསླངས་ཏེ་ཨ་ཧྥེ་རི་ཁའི་མི་བཟུང་
རྗེས་ཨ་ཧྥེ་རི་ཁའི་སྐམ་སའི་དབུས་ཁུལ་ནས་རྒྱང་རིང་གི་མེ་གླིང་དུ་བསྐྱལ་ཅིང༌། ཨ་ཧྥེ་རི་ཁའི་མི་
གྲངས་ས་ཡ་དུ་མ་འདི་ལྟར་དམག་འཁྲུག་གམ་དབོར་འདྲེན་གྱི་བརྒྱུད་རིམ་ཁྲོད་རྐྱེན་ལམ་དུ་ཤོར་
བ་རེད། ཡིན་ནའང་འདི་ཡོད་ཚད་ཀྱི་དམིགས་ཡུལ་ནི་ཡོ་རོབ་པའི་ཇ་ཡི་ནང་དུ་ཀ་ར་ལྡུག་རྒྱུ་དང་
མངར་ཟས་ཟ་ཐུབ་རྒྱུ། ཀ་རའི་ཚོང་པར་ཁེ་བཟང་ཆེན་པོ་ཐོབ་ཆེད་ཁོ་ན་ཙམ་ལས་མ་འདས་སོ། །
བྲན་གཡོག་ཉོ་ཚོང་བྱེད་པའི་རྒྱབ་ཕྱོགས་ཀྱི་ལག་དམར་དེ་ནི་རྒྱལ་ཁབ་བམ་སྲིད་གཞུང་གང་
རུང་ཞིག་མ་ཡིན་པར་དཔལ་འབྱོར་ལ་བརྟེན་ནས་བྱུང་ཞིང༌། རང་མོས་ཚོང་རས་མཁོ་འདོན་ཆོས་
ཉིད་ལྟར་རྩ་འཛུགས་དང་མ་དངུལ་འདོན་སྤྲོད་བྱས་ཤིང༌། དམངས་ཁྲོད་བྲན་གཡོག་སྤྱི་གཉེར་
ཁང་གིས་ཐ་ན་ཨམ་སི་ཐེ་ཏམ་དང་ལོན་ཏོན། ཕ་རི་སི་བཅས་ཀྱི་དངུལ་འཛིན་ཉོ་ཚོང་ཁང་དུ་ཚོང་
རར་བཏོན་ནས་མ་རྐང་བཙོངས། ཡོ་རོབ་ཀྱི་འབྱོར་འབྲིང་གྲལ་རིམ་འགའ་ཞིག་གིས་ཀྱང་མ་དངུལ་
འཇོག་པའི་གོ་སྐབས་ལེགས་པོ་ཞིག་ལ་བརྟེན་ནས་ཕྱུག་པོར་ཆགས་པའི་རེ་བ་བཅངས་ཏེ་མ་རྐང་
འདི་དག་ཉོས། སྒོར་མོ་འདི་དག་ལ་བརྟེན་ནས་སྤྱི་གཉེར་ཁང་གིས་གྲུ་ཉོས་ཤིང་གྲུ་པ་གླས་རྗེས། ཁོ་
ཚོས་ཨ་ཧྥེ་རི་ཁ་ནས་བྲན་གཡོག་ཉོས་ཏེ་མེ་གླིང་གི་གཞིས་ཀ་དག་གི་བདག་པོར་བཙོངས། བྲན་
གཡོག་ཉོ་ཚོང་ལས་ཐོབ་པའི་ཡོང་འབབ་ཀྱིས་ཞོར་དུ་གཞིས་ཀའི་ལོ་ཏོག་དང་དེའི་ཐོན་རྫས་ཏེ།
དཔེར་ན། ཀ་ར་དང་ཚིག་ཇ། རྡོ་ཐ། སྲིང་བལ། ལིང་མོ་ཨ་རག་སོགས་ཉོས་ཏེ་ཡོ་རོབ་
ཏུ་འབྱོར་ཚེ་ཀ་ར་དང་སྲིང་བལ་གཉིས་ལས་ཁེ་བཟང་རེག་རྗེས། ཁོ་ཚོ་སླར་ཡང་ཨ་ཧྥེ་རི་ཁར་སོང་
ནས་ཁེ་བཟང་ཆེན་པོ་ཐོབ་པའི་ཐབས་རྙིང་ཡང་བསྐྱར་ལག་ཏུ་བསྟར་བ་རེད། འདི་འདྲའི་བྱེད་
ཐབས་ཀྱིས་མ་རྐང་འཇོག་མཁན་རྣམས་སྤྲོ་སྣང་དང་བློ་ཡིད་ཚིམ་པར་བྱས། དུས་རབས18པ་ཡོངས་
ཀྱི་བྲན་གཡོག་ཉོ་ཚོང་ལ་ཁེ་སྤོགས་ཧ་ལམ6%ཙམ་ཡོད་པས། དེང་རབས་ཀྱི་མ་དངུལ་འཇོག་མཁན་
གྱི་བློ་འདོན་པ་གང་ཞིག་ཡིན་རུང་དེ་ལེགས་པར་མཐོང་ཁོ་ཐག་ཡིན།
འདི་ནི་རང་མོས་ཚོང་རའི་མ་རྩ་རིང་ལུགས་ཀྱི་ཞན་ཆ་ཞིག་ཡིན་ལ། དེས་ཁེ་སྤོགས་འདྲ་
མཉམ་གྱི་ཐབས་ཤེས་ལ་བརྟེན་ནས་ཐོབ་པའམ་ཡང་ན་དྲང་སྙོམས་ཀྱི་ཐབས་ཤེས་ལ་བརྟེན་
ནས་བགོ་བཤའ་རྒྱག་པར་ཁག་ཐེག་བྱེད་མི་ཐུབ་ལ། དེ་ལས་ལྡོག་སྟེ། མིའི་རིགས་ལ་ཁེ་སྤོགས་
དོན་དུ་གཉེར་བ་དང་དཔལ་འབྱོར་འཕེལ་རྒྱས་འབྱུང་བར་རེ་བའི་འདོད་རྔམ་གྱིས་ཐམས་ཅད་
ཀྱི་མགོ་རྨོངས་སུ་འཇུག་སྟེ། དེ་ནས་འཕེལ་རྒྱས་དེ་དམིགས་ཡུལ་མེད་པ་དང་མི་ཆོས་ཀུན་སྤྱོད་
གཞན་གང་གིས་ཀྱང་ཚོད་འཛིན་མེད་པར་གྱུར་ཚེ། གོད་ཆགས་འབྱུང་བའི་སྣ་འདྲེན་དུ་འགྱུར་
སླ་བ་རེད། ཆོས་ལུགས་ཁ་ཤས་ཀྱིས(དཔེར་ན། ཡེ་ཤུའི་ཆོས་ལུགས་དང་ན་ཙི་ལྟ་བུ)མི་གྲངས་
ས་ཡ་ཁ་ཤས་བསད་པའི་རྒྱུ་མཚན་ནི་འཁོན་འཛིན་གྱི་དབང་གིས་ཡིན་ལ། མ་རྩ་རིང་ལུགས་
ཀྱིས་མི་ས་ཡ་དུ་མ་བསད་པའི་རྒྱུ་མཚན་ནི་སྙིང་རྗེ་བྲལ་བ་དང་འདོད་རྔམ་གྱི་དབང་གིས་རེད།
ནུབ་ཀྱི་རྒྱ་མཚོ་ཆེན་པོའི་བྲན་གཡོག་ཉོ་ཚོང་དར་རྒྱས་བྱུང་བའི་རྒྱུ་རྐྱེན་ནི་ཡོ་རོབ་པ་དང་ཨ་ཧྥེ་
རི་ཁའི་མིའི་བར་དུ་ཤ་འཁོན་ཡོད་པའི་མ་ཡིན་པར། མ་རྐང་འཛིན་ཤོག་ཉོས་པའི་མང་ཚོགས་
དང་མ་རྐང་འཛིན་ཤོག་བཙོངས་པའི་དངུལ་འཛིན་ལས་གཉེར་པ། བྲན་གཡོག་ཉོ་ཚོང་ཀུང་
སིའི་གཙོ་གཉེར་བཅས་ཀྱིས་ཨ་ཧྥེ་རི་ཁའི་མི་རྣམས་མི་རུ་མ་བརྩིས་པར་ལན་པ་ཡིན་ལ། བུར་
ཤིང་ར་བའི་བདག་པོ་སྨོས་ཅི་དགོས། ཁོ་ཚོ་རྒྱང་རིང་དུ་བསྡད་དེ་ཆེས་སེམས་ཁྲལ་བྱེད་ས་ནི་
བུར་ཤིང་ར་བའི་དོན་དག་སྟེ། རྩིས་ཐོ་གསལ་པོ་བཀོད་ནས་ཁོ་ཚོ་རང་ཉིད་ཀྱི་ཁེ་བཟང་ག་ཚོད་རེག་པ་ཤེས་རྒྱུ་དེ་ཁོ་ན་ཡིན་ནོ། །
ང་ཚོས་ངེས་པར་དུ་ཤེས་རྒྱུ་ཞིག་ལ། མིའི་རིགས་ཀྱི་ལོ་རྒྱུས་ནི་གནའ་ནས་ད་ལ་ཐུག་པའི་
བར་དུ་ལྷད་མེད་དག་གཙང་ཞིག་གདོད་ནས་མིན་ཏེ། ནུབ་ཀྱི་རྒྱ་མཚོ་ཆེན་པོའི་བྲན་གཡོག་
ཉོ་ཚོང་གི་དོན་རྐྱེན་འདི་ནི་དམིགས་བསལ་གྱི་དཔེ་མཚོན་ཞིག་གཏན་ནས་མིན། དཔེར་ན། ས་
བཅད་གོང་མའི་ཁྲོད་གླེང་ཟིན་པའི་བྷང་ག་ལའི་ས་ཁུལ་གྱི་མུ་གེ་ཆེན་པོ་དེ་ཡང་རྒྱུ་རྐྱེན་དེ་
འདྲས་རྐྱེན་བྱས་ནས་བྱུང་བ་ཡིན་ཏེ། དབྱིན་ཇིའི་རྒྱ་གར་ཤར་མའི་སྤྱི་གཉེར་ཁང་གིས་རང་ཉིད་
ཀྱི་ཁེ་སྤོགས་ལ་མཐོང་ཆེན་བྱེད་པ་ལས། བྷང་ག་ལའི་ས་ཁུལ་གྱི་མི་བྱེ་བ་གཅིག་གི་ཚེ་སྲོག་མིན།
ཧོ་ལན་གྱི་རྒྱ་གར་ཤར་མའི་ཀུང་སིས་ཧིན་རྡུ་ཉི་ཞི་ཡར་དམག་དཔུང་འདེགས་དུས། ལྟག་རྒྱབ་
ཀྱི་མ་དངུལ་འདོན་མཁན་ཐམས་ཅད་བྱམས་སེམས་ཅན་གྱི་ཧོ་ལན་པ་མི་སྐོར་ཞིག་ཡིན་ཞིང་།
ཁོ་ཚོས་རང་གི་བྱིས་པ་ལ་གཅེས་ཤིང་རྣམ་དཀར་དགེ་བའི་ལས་ལ་ཞལ་འདེབས་ཕུལ་པ་དང༌།
རོལ་མོ་དང་སྒྱུ་རྩལ་ལ་མྱོང་རོལ་ཀྱང་བྱེད་ཤེས་མོད། ཁོ་ཚོས་ཇཱ་ཝ་དང་སུའུ་མིན་ཏ་
ལ་མ་ལིའུ་ཅ་སོགས་ཀྱི་མི་དམངས་ཀྱི་སྡུག་བསྔལ་གཏན་ནས་ཚོར་
མྱོང་མེད། དེར་བརྟེན་དེང་རབས་དཔལ་འབྱོར་འཕེལ་རྒྱས་བྱུང་བ་དང་བསྟུན་ནས་འཛམ་གླིང་
ཡོངས་སུ་ནག་ཉེས་ཆེ་མ་ཆུང་གསུམ་དང་གནོད་འཚེ་བགྲང་ལས་འདས་པ་འབྱུང་བཞིན་པའི་སྒང་ཡིན་ནོ། །
དུས་རབས19པར་སླེབས་ཀྱང་མ་རྩ་རིང་ལུགས་ཀྱི་ཀུན་སྤྱོད་ལྟ་བ་ཇེ་ལེགས་སུ་གང་ཡང་
ཕྱིན་མེད། བཟོ་ལས་ཐད་ཀྱི་གསར་བརྗེའི་རླུང་འཚུབ་དེ་ཡོ་རོབ་གླིང་ཡོངས་ལ་ཁྱབ་པས་དངུལ་
ཁང་གཉེར་མཁན་དང་མ་རྩ་ཅན་རྣམས་ཕྱུག་པོར་ཆགས་སུ་བཅུག་ཀྱང་། ངལ་རྩོལ་བཟོ་པ་
ས་ཡ་དུ་མའི་འཚོ་བ་སྔར་བཞིན་དབུལ་ཞིང་ཕོངས་པའི་གནས་སུ་གྱར། ཡོ་རོབ་མི་སེར་སྤེལ་
ཡུལ་གྱི་གནས་ཚུལ་ནི་དེ་ལས་ཀྱང་བསམ་ཡུལ་ལས་འདས་པ་ཞིག་རེད། སྤྱི་ལོ1876ལོར་པེར་
ཀྲེམ་གྱི་གོང་མ་ལི་ཨོ་པོ་ཏི་རྒྱལ་ཐོག་གཉིས་པས་སྲིད་གཞུང་
གི་ཁོངས་སུ་མི་གཏོགས་པའི་མི་ཆོས་རྩ་འཛུགས་ཤིག་བཙུགས་ཤིང༌། དེའི་དམིགས་ཡུལ་ནི་
ཨ་ཧྥེ་རི་ཁ་དབུས་མར་འཚོལ་ཞིབ་བྱེད་པ་དང་ཆབས་ཅིག་ཁོང་ཀོ་གཙང་པོའི་
འགྲམ་ངོགས་ཀྱི་བྲན་གཡོག་ཉོ་ཚོང་ལ་རྡུང་རྡེག་བྱ་ཆེད་ཡིན་ཞེས་བསྒྲགས། དུས་མཚུངས་སུ་
རྩ་འཛུགས་འདིས་གཞུང་ལམ་ལས་པ། སློབ་གྲྭ་དང་སྨན་ཁང་བཙུགས་ཏེ། ས་གནས་དེ་གའི་
མི་སེར་ཚོའི་འཚོ་བའི་ཆ་རྐྱེན་ཇེ་ལེགས་སུ་གཏོང་རྒྱུ་ཡིན་ཞེས་བཤད་པ་རེད། སྤྱི་ལོ1885ལོར་
ཡོ་རོབ་བཙན་དབང་རྒྱལ་ཁབ་ཀྱིས་ཁོང་ཀོ་གཤོང་སའི་རྒྱ་ཁྱོན་ལ་ཧ་ལམ་སྤྱི་ལེ་གྲུ་བཞི་མ་
ཁྲི230ཡོད་པའི་ས་ཁུལ་རྩ་འཛུགས་དེས་དོ་དམ་བེད་སྤྱོད་བྱས་ཆོག་པར་མོས་མཐུན་བྱུང༌། 
ས་ཁུལ་འདི་པེར་ཀྲེམ་རྒྱལ་ཁབ་ལས་ལྡབ75ལས་ཆེ་ཞིང་། དེ་ནས་བཟུང་སྟེ་ཁོང་ཀོ་རང་དབང་
མངའ་སྡེ་རུ་བཏགས། འོན་ཀྱང་འདི་མཐའ་དག་གདོད་ནས་ས་ཁུལ་འདིར་
ཀྱང་མ་བྱུང༌། དུས་ཡུན་ཐུང་ངུའི་ནང་དུ་མི་ཆོས་རྩ་འཛུགས་དེ་ཚོང་ལས་སྡེ་ཁག་ཏུ་གྱུར་ཅིང་།
འཚོ་སྡོད་བྱས་ཡོད་པའི་མི་བྱེ་བ་གསུམ་གྱི་བསམ་འཆར་ལ་ཡིད་འཇོག་བྱེད་མཁན་གཅིག་
དོན་དམ་པའི་དམིགས་ཡུལ་ནི་འཕེལ་རྒྱུས་འབྱུང་རྒྱུ་དང་ཁེ་སྤོགས་རེག་རྒྱུ་ཁོ་ན་ཡིན་ནོ། །ཁོ་
ཚོས་སློབ་གྲྭ་དང་སྨན་ཁང་འཛུགས་རྒྱུ་རྩ་བ་ནས་བརྗེད་དེ། ཁོང་ཀོའི་ས་ཁུལ་ཡོངས་གཏེར་ཁ་
སྔོག་འདོན་བྱེད་ས་དང་ཞིང་ལས་གཞིས་ཀས་ཁྱབ་ཡོད་ཅིང༌། དེ་ལས་ཕལ་ཆེ་བ་པེར་ཀྲེམ་གྱི་
དཔོན་རིགས་ཚོས་བདག་བཟུང་བྱས་ཏེ། ས་གནས་མི་མང་ལ་ཡ་ང་བའི་བཤུ་གཞོག་བྱས། དེ་
དག་ལས་ཆེས་མིང་ངན་ཀུན་ལ་གྲགས་པ་ནི་འགྱིག་གི་ཐོན་ལས་ཡིན། སྐབས་དེར་འགྱིག་ནི་
ཤིན་ཏུ་བྲིན་པའི་ཚོང་རྫས་སུ་གྱུར་པ་དང་བསྟུན་ནས་འགྱིག་ཕྱིར་གཏོང་བྱེད་པ་ནི་ཁོང་ཀོའི་
ཡོང་འབབ་གཙོ་བོ་ཞིག་ཏུ་གྱུར། ཨ་ཧྥེ་རི་ཁའི་མི་དམངས་ལ་འགྱིག་ཡར་སྤྲོད་རྒྱུའི་གྲངས་ཀ་ཇེ་
མང་ནས་ཇེ་མང་དུ་སོང་ཞིང༌། གལ་ཏེ་གཏན་འཁེལ་བྱས་པ་མ་ལོངས་ཚེ།“ལེ་ལོ”རུ་བརྩིས་ནས་
ཆད་པ་ནན་མོ་གཅོད་པ་རེད། སྐབས་ལ་ལར་པེར་ཀྲེམ་གྱི་དཔོན་རིགས་ཚོས་ཁོ་ཚོའི་དཔུང་
བ་གཅོད་པ་དང་། སྐབས་འགར་ཐ་ན་སྡེ་བ་ཡོངས་ཀྱི་མི་ཐམས་ཅད་དམར་གསོད་བཏང་བ་
རེད། མ་མཐར་ཡང་སྤྱི་ལོ1885ལོ་ནས1908ལོའི་བར་དུ་ཁོང་ཀོའི་མི་ས་ཡ6(མ་མཐར་ཡང་
ཁོང་ཀོའི་སྤྱིའི་མི་གྲངས་ལས་བཅུ་ཆ་གཉིས་ཟིན།)དམར་གསོད་བཏང་ཞིང༌། ལ་ལས་ཚོད་
དཔག་ལྟར་ན་དམར་གསོད་བཏང་བའི་མི་གྲངས་བྱེ་བ་གཅིག་ལས་བརྒལ་ཡོད་པར་བཤད།
སྤྱི་ལོ1908ལོའི་རྗེས་དང་ཁྱད་པར་དུ་སྤྱི་ལོ1945ལོའི་རྗེས་སུ་འགའ་ཤས་གུང་ཁྲན་རིང་
ལུགས་ལ་ཞེད་སྣང་སྐྱེས་པའི་དབང་གིས་མ་རྩ་རིང་ལུགས་ཀྱི་འདོད་རྔམ་ལ་གང་ལ་གང་
འཚམས་ཀྱིས་གཅུན་འདོམས་ཐུབ་ཡོད། ཡིན་ནའང་འདྲ་མཉམ་མིན་པའི་གནས་ཚུལ་སྔར་བཞིན་
གང་སར་ཁྱབ། སྤྱི་ལོ2013ལོར་སླེབས་དུས་འཛམ་གླིང་དཔལ་འབྱོར་གྱི་བག་ལེབ1500ལོའི་སྐབས་
ཀྱི་བག་ལེབ་ལས་ཆེ་རུང་། བགོ་བཤའ་རྒྱག་སྟངས་ནི་སྔར་བཞིན་ཧ་ཅང་འདྲ་མཉམ་མིན་ཏེ། ཨ་
ཧྥེ་རི་ཁའི་ཞིང་པ་དང་ཧིན་རྡུ་ཉི་ཞི་ཡའི་ལས་བཟོ་པ་མང་པོས་ཉིན་ཧྲིལ་པོར་དཀའ་ལས་ཇི་
འདྲ་བརྒྱབ་རུང་། ལག་ལ་ཐོབ་པའི་བཟའ་བཅའ་ད་དུང་ལོ་ངོ500གོང་རོལ་གྱི་མེས་པོ་ཚོར་ཡང་
མི་དོ། དེ་ཡང་ཞིང་ལས་གསར་བརྗེ་དང་འདྲ་བར་དེང་རབས་དཔལ་འབྱོར་གྱི་འཕེལ་རྒྱས་ཀྱང་
བསླུ་བྲིད་ཆེན་པོ་ཞིག་ཡིན་སྲིད་དེ། མིའི་རིགས་དང་སའི་གོ་ལ་ཡོངས་ཀྱི་དཔལ་འབྱོར་ངོས་ཐད་
ནས་བལྟས་ན་མུ་མཐུད་དུ་འཕེལ་རྒྱས་འབྱུང་བཞིན་ཡོད་མོད། འོན་ཀྱང་མི་དེ་ལས་མང་པོ་ཞིག་བཀྲེས་ལྟོགས་དང་ཉམ་ཐག་ཁྲོད་འཚོ་བཞིན་ཡོད།
སྐྱོན་འདོན་ཞུ་གཏུག་འདིའི་རིགས་ལ་མ་རྩ་རིང་ལུགས་ཀྱིས་ཕྱོགས་གཉིས་ནས་དང་ལེན་
བྱས་ཡོད་དེ། དང་པོ་ནི། མ་རྩ་རིང་ལུགས་ཀྱིས་འཛམ་གླིང་འདི་མ་རྩ་རིང་ལུགས་ཀྱི་རྣམ་པར་
བསྐྲུན་ཡོད་པས། ད་ལྟ་མ་རྩ་རིང་ལུགས་ཁོ་ནས་ད་གཟོད་དེ་མུ་མཐུད་ནས་འཁོར་སྐྱོད་བྱེད་
དུ་འཇུག་ནུས་ཞེས་སྨྲ་ཞིང་། མ་རྩ་རིང་ལུགས་ཀྱི་ཟླར་འོང་བ་ནི་གུང་ཁྲན་རིང་ལུགས་ཁོ་ན་མ་
གཏོགས་མེད། སྤྱི་ལོ་སྔོན་གྱི་ལོ་ངོ8500ལོའི་སྐབས་སུ་མི་ཆེ་གེ་མོ་ཞིག་གིས་ཞིང་ལས་གསར་བརྗེ་
ལ་འགྱོད་པ་ཆེན་པོ་སྐྱེས་ཀྱང་ད་ནི་སྐོབས་སུ་ཆུད་ནས་འདོར་ཐབས་མེད་པར་གྱུར། དེ་བཞིན་དུ་
ང་ཚོ་ད་ལྟ་མ་རྩ་རིང་ལུགས་ལ་དགའ་མོས་མེད་ཀྱང་དེར་འབྲལ་ཐབས་མེད་པ་ཞིག་ཏུ་གྱུར་ཡོད།
གཉིས་པ་ནི། མ་རྩ་རིང་ལུགས་ཀྱིས་ཀྱང་ད་དུང་བཟོད་བསྲན་ཏོག་ཙམ་བྱས་ཚེ། བདེ་བ་
ཅན་གྱི་ཞིང་ཁམས་མི་ཡུལ་དུ་འཕོ་ཐུབ་པར་འདོད། དངོས་གནས་སྔོན་ཆད་ང་ཚོས་ནོར་འཁྲུལ་
འགའ་ཞིག་བཟོས་མྱོང་སྟེ། དཔེར་ན། ནུབ་ཀྱི་རྒྱ་མཚོ་ཆེན་པོའི་བྲན་གཡོག་ཉོ་ཚོང་དང་བཤུ་
གཞོག་མྱོང་བའི་ཡོ་རོབ་གླིང་གི་ངལ་རྩོལ་བཟོ་པའི་གྲལ་རིམ་ལྟ་བུ་ཐམས་ཅད་ལས། ང་ཚོར་
བསླབ་བྱ་དང་ཉམས་མྱོང་ཐོབ་ཡོད་པས་ཅུང་ཙམ་སྒུག་ནས་བག་ལེབ་ཆེ་རུ་སོང་ཚེ། མི་རེ་རེར་
བག་ལེབ་ཆེན་པོ་རེ་འཐོབ་ཐུབ་ངེས། བག་ལེབ་བགོ་སྐབས་ནམ་ཡང་འདྲ་མཉམ་ཞིག་ཡོང་མི་
སྲིད་ཀྱང་། མ་མཐའ་ཡང “འདང་ངེས” ཤིག་ཡོད་ངེས་ལ། ཕོ་མོ་རྒན་གཞོན་མེད་པར་ཡིད་ཚིམ་
པར་བྱེད་ཐུབ་པར་མ་ཟད། ཐ་ན་ཁོང་ཀོ་ལའང་འདང་ངེས་རེད།
དོན་དངོས་ཐོག་ང་ཚོས་དངོས་འབྲེལ་དྲང་ཕྱོགས་ཀྱི་སྣང་ཚུལ་ཁ་ཤས་མཐོང་ཡོད་དེ། མ་
མཐའ་ཡང་དངོས་པོའི་ཚད་གཞི་ཁོ་ནའི་ཐད་ནས(དཔེར་ན། སྔོན་དཔག་གི་ཚེ་ཚད་དང་ཕྲུ་
གུ་དམར་འབྱར་ཤི་ཚད། འཚོ་བཅུད་ལེན་ཚད )བཤད་ན། མིའི་གྲངས་འབོར་ལོ་ངོ་བརྒྱ་ཡི་ནང་
ལ་ཧ་ལས་དགོས་པ་ཞིག་འཕར་ཡོད་མོད། འོན་ཀྱང་སྤྱི་ལོ2013ལོའི་ཆ་སྙོམས་ཀྱི་གྲངས་ཀ་སྤྱི་
ལོ1913ལོ་ལས་མངོན་གསལ་གྱིས་མཐོ་བ་རེད།
ཡིན་ན་ཡང་། དཔལ་འབྱོར་གྱི་བག་ལེབ་འདི་དངོས་གནས་ཆེ་རུ་འགྲོ་སྲིད་དམ་ཞེ་ན། བག་
ལེབ་རེ་རེར་རྒྱུ་ཆ་དང་ནུས་ཁུངས་མཁོ་ཡང་འབྱུང་འགྱུར་མཁྱེན་པའི་མཁས་པ་ཚོས་སྔ་མོ་ནས་
ནམ་ཞིག་གི་ཚེ་ན་ཤེས་མིས་སའི་གོ་ལའི་ཐོག་གི་རྒྱུ་ཆ་དང་ནུས་ཁུངས་ཡོད་ཚད་འཛད་པར་བྱས་
འགྲོ་ཞེས་ལུང་བསྟན་མྱོང༌། དེས་ན་འདི་ག་དུས་ཤིག་ལ་འབྱུང་སྲིད་དམ།

ས་བཅད་བཅུ་བདུན་པ།
བཟོ་ལས་ཀྱི་འཁོར་ལོ།

དེང་རབས་ཀྱི་དཔལ་འབྱོར་འཕེལ་རྒྱས་བྱུང་བའི་རྒྱུ་མཚན་ནི། ང་ཚོ་འབྱུང་འགྱུར་ལ་ཡིད་
ཆེས་ཤིང་མ་རྩ་ཅན་ཚོས་ཁེ་སྤོགས་བསྐྱར་མར་ཐོན་སྐྱེད་ཁྲོད་དུ་གཏོང་མོས་པའི་རྐྱེན་གྱིས་རེད།
ཡིན་ནའང་འདི་ཙམ་གྱིས་མི་ཆོག་སྟེ། དཔལ་འབྱོར་འཕེལ་རྒྱས་འབྱུང་དགོས་ན་ད་དུང་ནུས་
ཤུགས་དང་རྒྱུ་ཆའང་དགོས་ལ། ནུས་ཤུགས་དང་རྒྱུ་ཆ་ལ་ཚད་བཀག་ཡོད་པས། གལ་སྲིད་ནུས་
ཤུགས་མ་ལུས་པར་འཛད་ཚེ། མ་ལག་ཧྲིལ་པོ་འཐོར་ཞིག་ཏུ་སོང་བ་མ་རེད་དམ།
ཡིན་ནའང་འདས་སོང་གིས་བདེན་དཔང་བྱས་པ་ལྟར་ན། “ཚད་བཀག” ཅེས་པ་ནི་གཞུང་
ལུགས་ཀྱི་ཚད་བཀག་ཅིག་སྟེ། འདི་ནི་ང་ཚོའི་ནམ་རྒྱུན་གྱི་ཚོར་རྟོགས་དང་མི་མཐུན་པར་སྣང་ཡང་།
འདས་པའི་དུས་རབས་ཁ་ཤས་ནང་དུ་མིའི་རིགས་ཀྱི་ནུས་པའི་འབྱུང་ཁུངས་དང་རྒྱུ་ཆའི་སྤྱོད་ཚད་
འཕར་བ་དང་བསྟུན་ཏེ། བེད་སྤྱོད་གཏོང་རུང་བའི་ནུས་ཤུགས་དང་རྒྱུ་ཆའི་གྲངས་ཚད་ཀྱང་དོན་
གྱིས་ཉུང་དུ་མ་ཕྱིན་པར་དེ་ལས་ལྡོག་སྟེ་མང་དུ་འཕེལ་ཡོད། ནམ་རྒྱུན་ནུས་ཁུངས་དང་རྒྱུ་ཆ་ཞིག་
དཀོན་པའི་རྐྱེན་གྱིས་དཔལ་འབྱོར་འཕེལ་ཚད་དལ་དུ་ཕྱིན་ཚེ། ཚན་རིག་ཞིབ་འཇུག་ཐད་ལ་མ་
དངུལ་འབོར་ཆེན་བཏང་ནས་གནད་དོན་འདི་ཐག་གཅོད་བྱས་ཡོད། བྱེད་ཐབས་འདིས་ད་ཡོད་ཀྱི་
ཐོན་ཁུངས་སྔར་ལས་ནུས་ལྡན་སྒོས་བཀོལ་སྤྱོད་བྱེད་ཐུབ་ལ། སྐབས་འགར་རྣམ་པ་གསར་པའི་ནུས་
ཁུངས་དང་རྒྱུ་ཆའང་གསར་གཏོད་བྱེད་ཐུབ།
ང་ཚོས་སྐྱེལ་འདྲེན་ཐོན་ལས་ལ་དཔེ་བཞག་ན། འདས་པའི་ལོ་ངོ300ནང་དུ་མིའི་རིགས་ཀྱིས་
སྟབས་བདེ་ཡི་ཤིང་རྟ་འཁོར་ལོ་དང་འདེད་འཁོར་ནས་ཕྱིས་ཀྱི་མེ་འཁོར་དང་རླངས་འཁོར། སྒྲ་
འདས་འགྲོས་ལས་མྱུར་བའི་གནམ་གྲུ། འཇིག་རྟེན་འཕུར་བསྐྱོད་གནམ་གྲུ་བཅས་སྐྱེལ་འདྲེན་ཡོ་
བྱད་དུང་ཕྱུར་བཅུ་ལས་བརྒལ་བ་ཞིག་བཟོས། སྔོན་ཆད་འགའ་ཞིག་གིས་འདི་ལྟར་གཞི་རྒྱ་ཆེན་
པོས་ཐོན་ཁུངས་བེད་སྤྱོད་བཏང་ན། མི་འགྱངས་པར་ནུས་ཁུངས་དང་རྒྱུ་ཆ་ཡོད་ཚད་ཟད་དེ་
གད་སྙིགས་ཕྱིར་བསྡུ་ལ་བརྟེན་ནས་རྒྱུན་སྐྱོང་དགོས་སྙམ་ཡང་། དོན་དངོས་ཀྱི་གནས་ཚུལ་ཏག་
ཏག་དེ་ལས་ལྡོག་པ་དང་། སྤྱི་ལོ1700ལོར་སའི་གོ་ལ་ཡོངས་ཀྱི་སྐྱེལ་འདྲེན་ཡོ་བྱད་བྱིངས་ཀྱི་རྒྱུ་ཆ་
ཕལ་ཆེ་བ་ཤིང་དང་ལྕགས་ལས་མེད་ཀྱང༌། དེ་རིང་ང་ཚོས་རིགས་མི་འདྲ་བའི་རྒྱུ་ཆ་སྟེ། དཔེར་
ན། འགྱིག་ཤོག་དང་འགྱིག་རྫས། ཧ་ཡང་། ཐའེ་ལ་སོགས་པའི་རྒྱུ་ཆ་རྣམ་པ་སྣ་ཚོགས་གང་
འདོད་དུ་གདམ་གསེས་བྱེད་ཆོག་ལ། འདི་ཐམས་ཅད་ང་ཚོའི་མེས་པོ་ཚོས་ཅི་ཡང་རྟོགས་མེད། དེ་
ལས་གཞན། སྤྱི་ལོ1700ལོར་ཤིང་རྟ་གཙོ་བོ་ཤིང་བཟོ་དང་མགར་བའི་ལག་ཤེས་ཁོ་ན་ལ་བརྟེན་
དགོས་མོད། ད་ལྟའི་ཐིའུ་ཡིག་རྟགས་ཀྱི་རླངས་འཁོར་བཟོ་གྲྭ་དང་སྒྲ་རླབས་གནམ་གྲུ་
བཟོ་གྲྭའི་ནང་དུ། ང་ཚོས་སྦར་སྣུམ་སྒུལ་ཤུགས་དང་ཉིང་རྡུལ་གློག་ཁང་ལ་བརྟེན་ནས་ཐོན་སྐྱེད་
བྱེད་ཀྱིན་ཡོད། འདི་ལྟ་བུའི་གསར་བརྗེ་ནི་ཕལ་ཆེར་ཐོན་ལས་མཐའ་དག་ཏུ་ཁྱབ་ཡོད་པས། ང་
ཚོས་འདིར “བཟོ་ལས་གསར་བརྗེ” ཞེས་ཟེར།
བཟོ་ལས་གསར་བརྗེ་མ་བྱུང་གོང་གི་ལོ་ངོ་སྟོང་ཕྲག་འགའི་ཡར་སྔོན་དུ། མིའི་རིགས་ཀྱིས་
ནུས་ཁུངས་སྣ་ཚོགས་ཇི་ལྟར་བེད་སྤྱོད་བྱེད་པ་རྟོགས་ཡོད་དེ། བུད་ཤིང་མེ་རུ་སྦར་རྗེས་མེ་ཤུགས་
ལ་བརྟེན་ནས་ལྕགས་རིགས་བཞུ་སྦྱང་དང་དྲོད་ལེན་པ། བག་ལེབ་སྲེག་པ་སོགས་ཤེས་ཡོད་ལ།
རླུང་གཡོར་སྒུལ་ཤུགས་ལ་བརྟེན་ནས་གཡོར་གྲུ་གཏོང་བ་དང་ཆུ་འཁོར་ལ་བརྟེན་ནས་ཆུ་ཤུགས་
ཀྱིས་རང་འཐག་འཐག་ཤེས་ཡོད། ཡིན་ནའང་བྱེད་ཐབས་འདི་མཐའ་དག་ལ་ཚད་བཀག་དང་
གནད་དོན་ངེས་ཅན་ཞིག་མཆིས་ཏེ། མེ་ཤུགས་ལ་ཐོག་མར་འབུད་ཤིང་དགོས་ཤིང་རླུང་ཤུགས་
གནམ་ལ་བརྟེན་དགོས་པ། ཆུ་ཤུགས་ལྟ་བུ་ཡིན་ན་ངེས་པར་ཆུ་འགྲམ་དུ་ཡོད་ཚེ་ད་གཟོད་བྱེད་ཐུབ་ཀྱི་ཡོད།
དེ་མིན་གནད་དོན་དེ་ལས་ཀྱང་ཆེ་བ་ཞིག་ཡོད་པ་ནི། ང་ཚོས་ནུས་པ་དེ་དག་ཕན་ཚུན་ཇི་
ལྟར་བརྗེ་སྤོར་བྱ་རྒྱུ་ཤེས་མེད། རླུང་ཤུགས་ཀྱིས་གྲུ་འདེད་ནུས་ཤིང་ཆུ་ཤུགས་ཀྱིས་རང་འཐག་འཁོར་
ཐུབ། དེ་དག་གིས་ཆུ་སྐོལ་བ་དང་ལྕགས་རིགས་ཞུ་སྦྱང་བྱེད་མི་ཐུབ། དེ་བཞིན་འབུད་ཤིང་སྦར་བའི་
དྲོད་ནུས་ཀྱིས་ཀྱང་རང་འཐག་བསྐོར་ནུས་ཀྱིན་མེད། སྐབས་དེར་ནུས་ཤུགས་བརྗེ་སྤོར་བྱེད་དགོས་
ན་དངོས་པོ་གཅིག་ལ་མ་གཏོགས་བརྟེན་ས་གང་ཡང་མེད་དེ། དེ་ནི་མིའི་རིགས་དང་སྲོག་ཆགས་
ཀྱི་ལུས་ཕུང་ཁོ་ན་ལས་མེད་དོ། །རང་བྱུང་གི་རྙིང་ཚབ་གསར་བརྗེ་ཡི་གོ་རིམ་ཁྲོད་མིའི་རིགས་དང་
སྲོག་ཆགས་གཞན་དག་གིས་སྐྱེ་ལྡན་འབར་རྫས ( བཟའ་བཅའ་ལ་གོ )ཀྱི་ནུས་པ་ཤ་རྒོད་ལ་བརྗེ་
སྤོར་བྱས་ཤིང་། དེ་ནས་མིའམ་ཡང་ན་སྲོག་ཆགས་ཀྱིས་འབྲས་དང་ཤ་རིགས་སོགས་བཟས་པའི་
ཐཱན་ཆུ་འདྲེས་འགྱུར་རྫས་དང་ཚིལ་ལ་བརྟེན་ནས་ཤིང་རྟའམ་གཤོལ་འདྲུད་ཀྱིན་ཡོད།
ནུས་ཚད་ཡོད་དོ་ཅོག་བརྗེ་སྤོར་བྱ་དགོས་ན་མི་དང་སྲོག་ཆགས་ཀྱི་ལུས་ཕུང་ཁོ་ན་ལས་
མེད་ཕྱིར། སྐབས་དེའི་མིའི་རིགས་ཀྱི་འགུལ་བསྐྱོད་མཐའ་དག་ཤ་རྒོད་ཀྱི་སྟོབས་ཤུགས་ལ་བརྟེན་
དགོས། མིའི་རིགས་ཀྱི་ཤ་རྒོད་ཀྱིས་སྡོད་ཁང་ལས་ཤིང་རྨོན་མཛོའི་ཤ་རྒོད་ཀྱིས་ཞིང་རྨོ་བ་དང་།
རྟའི་ཤ་རྒོད་ཀྱིས་དངོས་ཟོག་དབོར་འདྲེན་བྱེད་བཞིན་ཡོད། ཡིན་ནའང་། “སྐྱེ་ལྡན་ཤ་རྒོད་འཕྲུལ་
ཆས” འདིར་མཁོ་སྤྲོད་བྱེད་པའི་ནུས་ཚད་ཡོངས་རྫོགས་ལ་འབྱུང་ཁུངས་གཅིག་མ་གཏོགས་མེད་
དེ། དེ་ནི་རྩི་ཤིང་ཡིན་ནོ། །རྩི་ཤིང་གི་ནུས་ཚད་ཉི་མ་ལ་བརྟེན་ནས་བྱུང་ཞིང་། རྩི་ཤིང་གིས་འོད་
སྦྱོར་ནུས་པར་བརྟེན་ནས་ཉི་ནུས་སྐྱེ་ལྡན་འདྲེས་རྫས་སུ་བསྒྱུར་བ་རེད། འདི་ལ་གཞིགས་ན། ལོ་
རྒྱུས་ཐོག་ཏུ་མིའི་རིགས་ལ་ཐོབ་པའི་གྲུབ་འབྲས་ཐམས་ཅད་ཀྱི་གོམ་པ་དང་པོ་ནི། རྩི་ཤིང་ལ་ཐོབ་
པའི་ཉི་མའི་ནུས་པ་ཤ་རྒོད་ཀྱི་སྟོབས་ཤུགས་ལ་བསྒྱུར་རྒྱུ་དེའོ། །
དེའི་རྐྱེན་གྱིས་མིའི་རིགས་ཀྱི་ལོ་རྒྱུས་ལ་གནའ་དུས་སུ་དུས་འཁོར་ཆེན་པོ་གཉིས་ཀྱིས་གཙོ་
ཁྲིད་བྱེད་པ་སྟེ། རྩི་ཤིང་སྐྱེ་འཚར་གྱི་དུས་འཁོར་དང་ཉི་ནུས་འཕོ་འགྱུར་གྱི་དུས་འཁོར(ཉིན་
མཚན་དང་དབྱར་དགུན)གཉིས་རེད། ཉི་འོད་ཞན་པ་དང་འབྲུ་རིགས་ད་དུང་སྨིན་མེད་པའི་
སྐབས་སུ། མིའི་རིགས་ལ་སྤྱོད་དུ་རུང་བའི་ནུས་ཚད་གང་ཡང་མེད་པར། མཛོད་ཁང་སྟོང་པར་ལུས་
ཤིང་ཁྲལ་བསྡུ་མཁན་ལ་ལས་ཀ་མེད། དམག་དཔུང་ལ་དམག་འཐབ་ཀྱི་ཤེད་ཤུགས་མེད་སྟབས།
རྒྱལ་པོ་དག་གིས་ཀྱང་ཞི་བ་མཆོག་ཏུ་ལྟ། ཡིན་ནའང་ཉི་མ་དྲོ་ཞིང་ལོ་ཏོག་སྨིན་ཏེ་བང་བ་འབྲུ་ཡིས་
གཏམས་ཚེ། ཁྲལ་བསྡུ་མཁན་དཔྱ་ཁྲལ་བསྡུ་བ་ལ་བྲེལ་ཞིང་དམག་མིས་དམག་སྦྱོང་དང་མཚོན་ཆ་
བརྡར་ལ། རྒྱལ་པོ་དག་གིས་ཀྱང་བློན་ཆེན་རྣམས་བསྡུས་ཏེ་དམག་འཁྲུག་རྗེས་མའི་འཆར་གཞིའི་
ཐད་གྲོས་བསྡུར་བྱེད། འདི་མཐའ་དག་གི་འབྱུང་རྩ་ཉི་མའི་ནུས་པར་ཐུག་ཅིང་། ཉི་མའི་ནུས་པ་ནི་
སྐབས་འདིར་གྲོ་དང་འབྲས། ཞོག་ཁོག་གི་ཁྲོད་དུ་ཤ་ཁུ་ཤ་ལ་འཐིམ་པ་ལྟར་གྱུར་ཡོད་དོ། །
ཐབ་ཚང་ནང་གི་གསང་བ།
འདས་པའི་ལོ་ངོ་སྟོང་ཕྲག་འགའི་ནང་རོལ་ཏུ། མིའི་རིགས་ཀྱིས་ཉིན་ལྟར་ནུས་ཁུངས་ཐོན་
སྐྱེད་ལོ་རྒྱུས་ཐོག་གི་གསར་གཏོད་གལ་ཆེན་དེར་གདོང་གཏད་བཞིན་ཡོད་མོད། འོན་ཀྱང་ནམ་
ཡིན་ཡང་དེར་ཡིད་འཇོག་གང་ཡང་བྱས་མེད། ཐེངས་རེར་ཁྱིམ་ཚང་གང་ཞིག་གི་བདག་པོའམ་
གཡོག་པོས་ཆུ་སྐོལ་ནས་ཇ་འཐུང་འདོད་པའམ། ཡང་ན་ཞོག་ཁོག་གང་བཙོས་པའི་སླ་ང་ཐབ་
མགོར་བསྐྱོན་ཏེ་བཙོ་སྐབས་གསར་གཏོད་འདི་ཁོ་ཚོའི་མིག་མདུན་དུ་ལྷགས་ཡོད། ཆུ་བསྐོལ་ནས་
ཁོལ་བའི་བར་སྐབས་དེར་ཇ་དེམ་སྟེང་གི་ཁ་ལེབ་ཡར་ལྡིང་མར་ལྡིང་བྱེད། འདིའི་སྐབས་སུ་ཚ་
བའི་ནུས་ཤུགས་སྒུལ་ཤུགས་སུ་བསྒྱུར་བ་ཡིན། ཡིན་ནའང་སྔོན་ཆད་དེམ་གྱི་ཁ་ལེབ་འདི་ལྟར་
ཡར་ལྡིང་མར་ལྡིང་བྱས་ན་ཚིག་པ་ཟ་བར་བྱེད་ལ། གལ་སྲིད་སྐོལ་དྲགས་ནས་ཆུ་ཐག་ཚེ་དངོས་
གནས་ཐུགས་སུན་བཟོ་བྱེད་ཅིག་རེད་སྙམ་པ་ལས། དོན་དག་འདིའི་མི་མངོན་པའི་ནུས་ཤུགས་
དངོས་ལ་སུས་ཀྱང་ཡིད་འཇོག་བྱས་མྱོང་མེད།
དུས་རབས9པའི་ནང་དུ་ཀྲུང་གོས་མེ་རྫས་གསར་གཏོད་བྱས་པ་ནི་ཐོལ་བརྒལ་ཆུང་ཆུང་
རེད་ཅེས་བཤད་ཆོག་པ་དང་། དེ་ནི་ཚ་ནུས་སྒུལ་ནུས་ལ་བསྒྱུར་བ་ཡིན། ཆེས་ཐོག་མར་མེ་རྫས་
སྤྱད་ནས་མདེའུ་འདེད་ཐུབ་ཅེ་ན་གནས་ལུགས་དང་མི་མཐུན་པར་སྣང་། དུས་ཡུན་རིང་པོའི་
ནང་དུ་མེ་རྫས་ཀྱིས་འབར་མདེལ་མ་གཏོགས་བཟོ་བཞིན་མེད་དེ། ཕྱིས་སུ( འབྱུང་རྐྱེན་ནི་འབར་
མདེལ་མཁས་པ་འགས་སྣོད་དུ་མེ་རྫས་ཇེ་ཞིབ་ཏུ་གཏོང་བའི་སྐབས་སུ་བརྡར་རྡོ་འབར་གས་
བྱུང་བའི་དབང་གིས་ཐག་རིང་དུ་གཡུགས་པ་ཡིན་སྲིད་དམ། )གཞི་ནས་མེ་མདའ་གསར་གཏོད་
བྱས་ཤིང་། དེ་ནས་མེ་རྫས་ལ་འཕེལ་རྒྱས་བྱུང་སྟེ་ལོ600རྗེས་སུ་ནུས་པ་ལྡན་པའི་མེ་སྒྱོགས་གསར་གཏོད་བྱས་པ་རེད།
དེ་ལྟར་ཡིན་ནའང་། ཚ་ནུས་དེ་སྒུལ་ནུས་ལ་བསྒྱུར་བའི་བསམ་ཚུལ་ནི་སྔར་བཞིན་མཁའ་
རྟ་ནམ་མཁར་རྒྱུག་པ་བཞིན་གྱུར་པས། དུས་རབས3གྱི་རྗེས་སུ་མིའི་རིགས་ཀྱིས་ད་གཟོད་
ཚ་ནུས་ལ་བརྟེན་ནས་དངོས་ཟོག་སྤོ་སྐྱེལ་ནུས་པའི་འཕྲུལ་ཆས་ཤིག་གསར་གཏོད་བྱས་པ་
རེད། ཚན་རྩལ་གསར་པ་འདི་ནི་དབྱིན་ཇིའི་རྡོ་སོལ་གཏེར་ཁ་སྔོག་འདོན་བྱེད་ས་ཞིག་ནས་
བྱུང་བ་དང༌། སྐབས་དེར་དབྱིན་ཇིའི་མི་གྲངས་མང་དུ་འཕེལ་བ་དང་ནགས་ཚལ་ཐམས་
ཅད་ཧ་ལམ་རྩ་མེད་དུ་བཏང༌། ཕྱོགས་གཅིག་ནས་མིའི་རིགས་ཀྱིས་འབུད་ཤིང་འབར་རྫས་
བྱས་ནས་དཔལ་འབྱོར་འཕེལ་རྒྱས་ལ་སྐུལ་འདེད་གཏོང་བ་དང་ཕྱོགས་གཞན་ཞིག་ནས་སྡོད་
གནས་དང་ཞིང་ལས་ཐད་སྤྱོད་པའི་ས་ཞིང་གི་ཆེད་དུ་རེད། དེར་བརྟེན་དབྱིན་ཇི་རྒྱལ་ཁབ་
ཏུ་བུད་ཤིང་དཀོན་པའི་གནས་སུ་གྱུར་བས། མི་རྣམས་ཀྱིས་བུད་ཤིང་གི་དོད་དུ་རྡོ་སོལ་སྤྱོད་
མགོ་བརྩམས། རྡོ་སོལ་གཏེར་ཁ་མང་པོ་ཞིག་ཆུས་བསྣུབས་ཡོད་པས་ན་གཏེར་ཁ་སྔོག་མཁན་
གྱིས་ཅུང་ཟབ་སའི་གཏེར་ཁ་འདོན་ཐབས་བྲལ། གནད་དོན་འདི་ཐག་གཅོད་ཕྱིར། ཧ་ལམ་སྤྱི་
ལོ1700ལོར་ཡས་མས་ཤིག་ལ་དབྱིན་ཇིའི་གཏེར་ཁུང་དུ་ངོ་མཚར་ཆེ་བའི་འཛེར་སྒྲ་ཞིག་གྲགས་
མགོ་ཚུགས། འདི་ནི་བཟོ་ལས་གསར་བརྗེ་ཡིས་ཕར་རྒོལ་བྱེད་པའི་དམག་དུང་བོས་པ
ཅེས་ནའང་མི་རུང་བ་གང་ཡང་མེད་དེ། ཆེས་ཐོག་མར་རྒྱང་རིང་དུ་མ་གཏོགས་གྲགས་ཀྱིན་
མེད་པའི་ངོ་མཚར་བའི་སྒྲ་དེ་སྔར་བས་རྔམ་བརྗིད་ལྡན་པར་གྱུར། འོན་ཀྱང་ལོ་ངོ་བཅུའི་རྗེས་སུ་
ངོ་མཚར་བའི་སྒྲ་དེར་དེ་བས་རྔམ་བརྗིད་ལྡན་ཞིང༌། མཐར་གོ་ལའི་ཁྱོན་ཀུན་སྒྲ་འདིས་ཡོངས་སུ་
ཁྱབ་པར་བྱས། དེ་ནི་རླངས་སྒུལ་འཕྲུལ་འཁོར་རེད།
རླངས་སྒུལ་འཕྲུལ་འཁོར་ལ་རིགས་ཧ་ཅང་མང་མོད། དེ་དག་གི་ཐུན་མོང་གི་ཁྱད་ཆོས་ནི་
འབར་རྫས་ཤིག( དཔེར་ན་རྡོ་སོལ། )འབར་བའི་ཚ་ནུས་ཀྱིས་ཆུ་བསྐོལ་ནས་རླངས་པ་ཐོན་ཞིང༌།
དེའི་འཕྲོར་རླངས་པས་སྲུབ་མ་སྒུལ་བ་དང་ཆབས་ཅིག སྲིབ་མའི་སྟེང་གི་སྒྲིག་ཆས་གང་རུང་
དེའང་འཁོར་ཐུབ་པ་རེད། འདི་ལྟར་བྱས་ཚེ་ཚ་ནུས་དེ་སྒུལ་ནུས་ལ་བསྒྱུར་ཐུབ་པ་བྱུང་ཞིང་། དུས་
རབས18པའི་དབྱིན་ཇིས་རྡོ་སོལ་གཏེར་ཁ་སྔོག་སར་སྲུབ་མ་དང་ཆུ་འཐེན་འཕྲུལ་ཆས་སྦྲེལ་ཏེ།
གཏེར་དོང་ནང་གི་ཆུ་ཕྱིར་འཐེན། ཆེས་ཐོག་མའི་རླངས་སྒུལ་འཕྲུལ་འཁོར་གྱི་ལས་ཕྱོད་ཆུང་ཚད་
བློ་ཡུལ་ལ་ཤོང་དཀའ་བ་ཞིག་ཡིན་ཏེ། ཆུ་ཅུང་ཙམ་འཐེན་ནའང་རྡོ་སོལ་འབོར་ཆེན་སྦར་དགོས།
ཡིན་ནའང་སྐབས་དེར་རྡོ་སོལ་གཏེར་ཁ་ལ་ཐག་ཉེ་ཞིང་རྡོ་སོལ་ཡང་མོད་པས་སུས་ཀྱང་དོ་སྣང་བྱེད་ཀྱིན་མེད།
དེའི་རྗེས་ཀྱི་ལོ་ངོ་བཅུ་ཕྲག་དུ་མའི་ནང་དུ། དབྱིན་ཇི་པས་རླངས་སྒུལ་འཕྲུལ་ཆས་ཀྱི་ལས་
ཕྱོད་ཇེ་ལེགས་སུ་བཏང་བར་མ་ཟད། འཁེལ་འཐག་འཕྲུལ་འཁོར་དང་སྲིང་བལ་བཙིར་སྣོན་
འཕྲུལ་འཁོར་སྟེང་དུ་བེད་སྤྱོད་བྱས་པས། འཁེལ་འཐག་ཐོན་སྐྱེད་ཐད་ལ་ཕན་ནུས་བསམ་ཡུལ་
ལས་འདས་པ་ཞིག་བྱུང་སྟེ། རིན་གོང་སླ་མོས་སྒོ་ནས་འཁེལ་འཐག་ཐོན་རྫས་འབོར་ཆེན་ཐོན་སྐྱེད་
བྱེད་མགོ་ཚུགས། དེའི་ཕྱིར་སྐད་ཅིག་ཉིད་དུ་དབྱིན་ཇི་ལ་འཛམ་གླིང་བཟོ་གྲྭའི་གོ་གནས་ཐོབ། དེ་
ལས་ཀྱང་གལ་ཆེ་བ་ནི་རླངས་སྒུལ་འཕྲུལ་འཁོར་གཏེར་དོང་ལས་བཏོན་པ་ནི་བསམ་པའི་འགག་
སྒོ་གལ་ཆེན་ཞིག་བརྟོལ་པ་རེད་ཅེས་བཤད་ཆོག གལ་ཏེ་རྡོ་སོལ་སྦར་བ་དེས་འཁེལ་འཐག་འཕྲུལ་
འཁོར་བསྐོར་ནུས་ན་སྒྲིག་ཆས(དཔེར་ན་རླངས་འཁོར་ལྟ་བུ།)གཞན་དག་བསྐོར་མི་ཐུབ་པའི་རྒྱུ་མཚན་ཅི་ཡོད།
1825ལོར་དབྱིན་ཇིའི་བཟོ་བཀོད་པ་ཞིག་གིས་རླངས་སྒུལ་འཕྲུལ་འཁོར་རྡོ་སོལ་ཕྱུར་བུར་
གཏམས་པའི་མེ་འཁོར་ཞིག་གི་སྟེང་དུ་སྤྲད་དེ། རླངས་པའི་སྒུལ་ཤུགས་ཀྱིས་ཟོང་སྐྱེལ་འཁོར་
ལོ་འདི་རྡོ་སོལ་གཏེར་ཁ་འདོན་ས་ནས་སྤྱི་ལེ20མཚམས་ན་ཡོད་པའི་ཆེས་ཉེ་སའི་གྲུ་ཁའི་བར་
ལྕགས་ལམ་དེད་ནས་རྡོ་སོལ་དྲུད་པས། འདི་ནི་ལོ་རྒྱུས་སྟེང་གི་རླངས་པ་སྒུལ་ཤུགས་བྱས་པའི་
མེ་འཁོར་ཐོག་མ་ཡིན་ནོ། །རླངས་སྒུལ་འཕྲུལ་འཁོར་གྱིས་རྡོ་སོལ་སྐྱེལ་འདྲེན་ནུས་ན། ཚོང་རྫས་
གཞན་པ་དང་ཐ་ན་མི་དབོར་འདྲེན་བྱེད་མི་ནུས་པ་ཅི་ཡོད། སྤྱི་ལོ1830ལོའི་ཟླ9པའི་ཚེས15ཉིན་
ཚོང་ལས་ཅན་དུ་གྱུར་པའི་ལྕགས་ལམ་ཐོག་མ་དངོས་སུ་ཤར་གཏོང་བྱུང༌། དེ་ནི་ལི་ཝོ་ཕུའུ་
དང་མན་ཁྲི་སི་ཐི་གྲོང་ཁྱེར་བར་དུ་བསྐྲུན་ཡོད་ལ། དེར་བཀོལ་བ་
ཡང་ཐོག་མར་ཆུ་འདྲེན་བྱེད་དང་འཁེལ་འཐག་བྱེད་ཀྱི་རླངས་སྒུལ་འཕྲུལ་འཁོར་དེ་ཡིན་ནའང༌།
ལོ་ངོ20དུས་ཡུན་ཐུང་ངུའི་ནང་དུ་དབྱིན་ཇིའི་ལྕགས་ལམ་གྱི་རིང་ཚད་སྤྱི་ལེ་ཁྲི་ཕྲག་འགའ་ལ་སླེབས་ཡོད།
དུས་དེ་ནས་བཟུང་སྟེ། འཕྲུལ་ཆས་དང་སྒུལ་ཤུགས་ལ་བརྟེན་ནས་ནུས་ཚད་སྣ་ཚོགས་ཇི་
ལྟར་བརྗེ་བསྒྱུར་བྱེད་པ་དེས་མིའི་རིགས་ཀྱི་ཡིད་སེམས་དབང་མེད་དུ་འཕྲོག གལ་སྲིད་འོས་ཤིང་
འཚམས་པའི་འཕྲུལ་ཆས་ཤིག་གསར་གཏོད་བྱ་ནུས་ཚེ། འཛམ་གླིང་སྟེང་གི་ས་ཆ་གང་ཞིག་ཏུ་
ནུས་ཚད་ཅི་ཡོད་རུང་ཚང་མ་ང་ཚོས་བེད་སྤྱོད་བྱེད་ཐུབ་སྟེ། དཔེ་བཞག་ནས་བཤད་ན། དངོས་
ལུགས་རིག་པ་བས་མ་རྡུལ་ནང་དུ་ནུས་ཤུགས་ཧ་ཅང་ཆེན་པོ་གསོག་འཇོག་བྱས་ཡོད་པ་ཤེས་
རྟོགས་བྱུང་རྗེས། དེ་མ་ཐག་ནུས་ཤུགས་འདིས་གློག་འདོན་པ་དང་ཆུ་འཛུལ་དམག་གྲུའི་སྒུལ་
ཤུགས་བྱེད་པ། ཡང་ན་གྲོང་ཁྱེར་འཇོམས་བྱེད་སོགས་ཀྱི་ཐད་ལ་བསམ་བློ་གཏོང་མགོ་ཚུགས།
ཀྲུང་གོའི་རིལ་བུ་བཙོ་སྦྱང་མཁན་གྱིས་མེ་རྫས་ཤེས་རྟོགས་བྱུང་བ་ནས་ཐུར་ཁེ་པ་རྣམས་ཀྱི་
སྒྱོགས་ཆེན་གྱིས་ཅུན་ཧྲི་ཐན་ཏིང་པའོ་ཡི་མཁར་གྱང་གཏོར་བའི་བར་དུ་ལོ་ངོ600འདས་པ་རེད།
ཡིན་ནའང༌། ཨའེ་དབྱིན་སི་ཐན་གྱིས་ལྗིད་ཚད་ནི་ནུས་ཚད་ལ་བརྗེ་བསྒྱུར་བྱས་ཆོག་
པ་ཤེས་རྟོགས་བྱུང་ནས་ལོ་ངོ40ལས་འགོར་མེད་ནའང་། རྡུལ་ཕྲན་འབར་མདེལ་ཉི་ཧོང་གི་ཀོང་
ཏའོ་དང་ཁྲང་ཆིའི་མཁའ་དབྱིངས་ནས་མར་འཕངས་ཤིང་། ཉིང་རྡུལ་གློག་ཁང་ཡང་ཆར་རྗེས་ཀྱི་
ཤ་མོ་བརྡོལ་བ་བཞིན་གང་སར་ཁྱབ་པ་རེད།
གསར་གཏོད་གལ་ཆེན་གཞན་ཞིག་ནི་ནང་འབར་འཕྲུལ་ཆས་ཡིན་ཞིང་། དུས་
རབས་གཅིག་གི་དུས་ཡུན་མ་འགོར་བར་མིའི་རིགས་ཀྱི་སྐྱེལ་འདྲེན་ལ་རྦད་དེ་བསྒྱུར་བཅོས་
བཏང་བར་མ་ཟད། རྡོ་སྣུམ་ཡང་གཤེར་གཟུགས་ཀྱི་ཆབ་སྲིད་དབང་ཆ་ཞིག་ཏུ་བསྒྱུར་བར་བྱས།
འདིའི་ཡར་སྔོན་གྱི་ལོ་སྟོང་ཕྲག་དུ་མའི་སྔ་རོལ་ཏུ་ང་ཚོས་རྡོ་སྣུམ་ཡོད་པ་ཤེས་རྟོགས་བྱུང་ཡོད་
མོད། དེའི་སྤྱོད་སྒོ་ནི་ཁང་ཐོག་གི་ཆུ་མི་འཛག་པ་དང་འཁོར་མདའ་ལ་འཇམ་འདྲེད་བྱེད་སྤྱད་
ཙམ་ཡིན་པས། ཧ་ལམ་དུས་རབས་གཅིག་གི་གོང་རོལ་ཏུ་ཀུན་གྱིས་རྡོ་སྣུམ་ལ་སྤྱོད་སྒོ་དེ་ཙམ་
ལས་མེད་སྙམ་ཡོད། དེར་བརྟེན་རྡོ་སྣུམ་གྱི་ཆེད་དུ་དམག་འཁྲུག་བསླངས་པ་རེད་ཅེ་ན། དངོས་
གནས་གད་མོ་སློང་བའི་རྒྱུ་ལས་མ་འདས། མངའ་ཁོངས་དང་གསེར། གཡེར་མ། བྲན་གཡོག་
སོགས་ཀྱི་ཆེད་དུ་དམག་འཁྲུག་བརྒྱབ་པ་རེད་ཅེ་ན་གནས་ལུགས་དང་མཐུན་ལ། རྡོ་སྣུམ་གྱི་ཆེད་
དུ་ཞེ་ན་ཀུན་གྱི་བློ་ཡིད་ལས་འགོངས་པ་ཞིག་ཡིན་ནོ། །
གློག་ཤུགས་ཀྱི་འཕེལ་རྒྱས་ནི་དེ་བས་ཀྱང་ཧ་ལས་དགོས་པ་ཞིག་རེད། དུས་རབས་གཉིས་ཀྱི་
སྔ་རོལ་ཏུ་གློག་ཤུགས་ཀྱིས་དཔལ་འབྱོར་ལ་ཤན་ཤུགས་གང་ཡང་ཐེབས་མེད་ལ། ཕལ་ཆེ་བ་ལྐོག་
གྱུར་གྱི་ཚན་རིག་ཞིབ་འཇུག་དང་ཡང་ན་རིན་གོང་སླ་མོའི་སྒྱུ་མ་མཁན་གྱི་རྫུ་འཕྲུལ་གྱི་ཐད་ལ་
སྤྱོད། ཡིན་ནའང་གསར་གཏོད་རབ་དང་རིམ་པ་ཞིག་བྱུང་བའི་རྗེས་སུ། གློག་ཤུགས་ནི་ང་ཚོའི་རེ་
བ་ཅི་འདོད་སྐོང་བའི་ལྷ་ཡི་སྒྲོན་མེ་རུ་གྱུར། སེ་གོལ་གཏོགས་པ་ཙམ་གྱིས་དཔེ་དེབ་དཔར་ནུས་
ཤིང་གོས་འཐག་ཐུབ་པ་དང༌། སྔོ་ཚལ་གསར་པ་ལྟར་ཉར་འཇོག་དང་འཁྱགས་སྤྲི་ཞུ་རུ་མི་འཇུག་
པ། ཟ་མ་གཡོས་སྦྱོར་དང་བཙོན་མར་སྲོག་ཁྲིམས་གཅོད་པ། གཞན་ང་ཚོའི་བསམ་བློ་དང་འཛུམ་
མདངས་ཉར་འཇོག་བྱེད་ཆོག མཚན་ནི་ཉིན་མོ་ལྟར་གསལ་བར་བྱེད་ཆོག་པར་མ་ཟད། ད་དུང་
ང་ཚོར་བརྙན་འཕྲིན་ལེ་ཚན་བགྲང་ལས་འདས་པ་ཞིག་བལྟ་རྒྱུ་ཡོད། ང་ཚོས་གློག་ཤུགས་ཀྱི་གྲུབ་
རྐྱེན་ལ་རྒྱུས་ལོན་བྱེད་མཁན་ཤིན་ཏུ་ཉུང་ཡང༌། འཚོ་བའི་ཁྲོད་དུ་གློག་མེད་ཚེ་ཇི་ལྟར་བྱེད་པའི་
ཐད་ལ་བསམ་བློ་གཏོང་མཁན་ཧ་ཅང་མང་ངོ་། །
ནུས་ཁུངས་ཀྱི་རྒྱ་མཚོ།
བཟོ་ལས་གསར་བརྗེའི་སྲོག་ཤིང་ནི་དོན་གྱིས་ནུས་ཁུངས་ཕན་ཚུན་བརྗེ་བསྒྱུར་བྱེད་པའི་
གསར་བརྗེ་ཞིག་ཡིན་པ་དང༌། ང་ཚོས་བེད་སྤྱོད་བྱེད་པའི་ནུས་ཁུངས་ནི་འཛད་མཐའ་མེད་པ་
ཞིག་ཡིན་ཚུལ་ཡང་ཡང་མཐོང་ཡོང་། དེ་བས་ཡང་དག་པ་ཞིག་གིས་ལམ་ནས་བཤད་ན། དེའི་
ཚད་བཀག་ཁོ་ན་ནི་ང་ཚོ་རང་ཉིད་ཀྱིས་ཤེས་རྟོགས་བྱུང་ཡོད་མེད་ལ་ཐུག་ཡོད། ལོ་བཅུ་ཕྲག་
འགའི་མཚམས་སུ། ང་ཚོས་ནུས་ཁུངས་ཀྱི་འབྱུང་ཁུངས་གསར་པ་ཞིག་གསར་དུ་རྙེད་ཐུབ་པས།
མིའི་རིགས་ཀྱིས་སྤྱོད་དུ་རུང་བའི་ནུས་ཁུངས་ཀྱི་བསྡོམས་འབོར་དོན་དངོས་སུ་རྒྱུན་ཆད་མེད་པར་འཕར་བཞིན་ཡོད།
དེས་ན་མི་འདི་འདྲ་མང་པོ་ཞིག་གིས་ནུས་ཁུངས་ཟད་འགྲོ་བར་སེམས་ཁྲལ་བྱེད་དོན་ཅི་
ཡིན་ནམ། ང་ཚོས་རྡོ་སྣུམ་མཐའ་དག་འཛད་པར་བྱས་ཚེ། གོད་ཆགས་ཆེན་པོ་ཞིག་འབྱུང་བར་
སེམས་ཁྲལ་བྱ་དོན་གང་ཡིན་ནམ། འཇིག་རྟེན་འདིར་ཆེས་དཀོན་པ་ནི་ནུས་ཁུངས་མ་ཡིན་པར།
ང་ཚོའི་དགོས་མཁོར་མཐུན་པའི་ནུས་ཁུངས་ལ་ཁ་ལོ་བསྒྱུར་ནུས་ཤིང་ནུས་ཁུངས་ཕན་ཚུན་བརྗེ་
བསྒྱུར་བྱེད་པའི་ཤེས་བྱ་ཡིན་པ་ཤིན་ཏུ་གསལ། གལ་ཏེ་ཉི་མས་ཉིན་རེར་བཏོན་པའི་ནུས་ཚད་
དང་བསྡུར་ཚེ། འཛམ་གླིང་ཡོངས་ཀྱི་འགྱུར་རྡོའི་འབར་རྫས་ཉར་ཚགས་བྱས་པའི་ནུས་ཁུངས་ནི་
དངོས་གནས་གླེང་རིན་གང་ཡང་མེད། ཉི་མའི་ནུས་པ་ཕྲན་བུ་ཞིག་མ་གཏོགས་སའི་གོ་ལའི་སྟེང་
དུ་སླེབས་ཐུབ་ཀྱིན་མེད་ཀྱང་། ནུས་པ་ཕྲ་མོ་འདི་ལ་ཡང་ལོ་རེར་ཨེ་ཅའོ3766800 ( ཅའོ་ཨར་
ཞེས་པ་ནི་ནུས་ཚད་འཇལ་བྱེད་ཅིག་སྟེ། ས་སྙིང་འཐེན་ཤུགས་ཀྱི་གནས་ཚུལ་འོག་ཀུ་ཤུ་ཆུང་ཆུང་
ཞིག་སྨིས་གང་ཡར་འདེགས་པ་ལ་ཅའོ་ཨར་གཅིག་གི་ནུས་ཚད་དགོས་པ་རེད། ཨེ་ཅའོ་གཅིག་
ཅའོ་ཨར10 ཡིན་པས། འདིས་ཀུ་ཤུ་མང་པོ་ཞིག་ཡར་འདེགས་ནུས )ཡོད་ལ། འཛམ་གླིང་གི་
རྩི་ཤིང་ཡོད་ཚད་ཀྱིས་འོད་དྲངས་ནའང་ཧ་ལམ་ཨེ་ཅའོ3000ཙམ་ལས་ཉར་འཇོག་བྱ་མི་ནུས།
དེང་གི་མིའི་རིགས་ཀྱི་འགུལ་བསྐྱོད་དང་ཐོན་ལས་མཐའ་དག་གི་ཟད་གྲོན་བྱུང་ཚད་ལོ་རེར་ཨེ་
ཅའོ500ལྷག་ཡིན། ཡིན་ནའང་སའི་གོ་ལས་སྐར་མ90ཡི་དུས་ཐུང་ནང་དུ་ཉི་མའི་ནུས་པ་འདི་འདྲ་
མང་པོ་ཞིག་བསྡུ་ལེན་བྱེད་ནུས་སོ། ། འདི་ནི་ཉི་ནུས་ཐོན་ཁུངས་ཙམ་ཡིན་པ་དང༌། ང་ཚོར་ད་
དུང་ནུས་ཚད་ཀྱི་འབྱུང་ཁུངས་ཧ་ཅང་ཆེན་པོ་ཡོད་དེ། དཔེར་ན། ཉིང་རྡུལ་ནུས་པ་དང་འཐེན་
ཤུགས་ནུས་པ་ལྟ་བུ། འཐེན་ཤུགས་ཀྱི་ཆེས་མངོན་གསལ་ལྡན་པའི་དཔེར་བརྗོད་ནི། སའི་གོ་ལར་
ཟླ་བས་འཐེན་ཤུགས་ཀྱི་དབང་གིས་རྒྱ་མཚོར་འཕེལ་འགྲིབ་བྱུང་བ་ལྟ་བུའོ། །
བཟོ་ལས་གསར་བརྗེ་མ་བྱུང་བའི་ཡར་སྔོན་ལ། མིའི་རིགས་ཀྱི་ནུས་ཁུངས་ཚོང་ར་ཧ་ལམ་རྩི་
ཤིང་ཁོ་ནར་བརྟེན་དགོས་ཤིང་། དེ་ནི་ཤོང་ཚད་ལོ་རེར་ཨེ་ཅའོ3000ཡོད་པའི་ཆུ་མཛོད་ཅིག་གི་
འགྲམ་དུ་བསྡད་དེ། ཅི་ནུས་གང་ཐུབ་ཀྱིས་ཆུ་མང་པོ་ཞིག་ཡར་འདྲེན་པ་དང་ཡོངས་སུ་མཚུངས།
ཡིན་ནའང་འདིར་ངེས་གཏན་གྱི་ཤོང་ཚད་ཅིག་ལས་མེད། བཟོ་ལས་གསར་བརྗེ་ནས་བཟུང་སྟེ། མིའི་
རིགས་ཀྱིས་སྤྱོད་རུང་བའི་ནུས་ཁུངས་ནི་ཆུ་མཛོད་ཆུང་ཆུང་ཞིག་མིན་པར་དེ་ནི་མུ་མཐའ་བྲལ་
བའི་རྒྱ་མཚོ་ཆེན་པོ་ཞིག་ཡིན་པ་དང༌། ཤོང་ཚད་ལ་ཨེ་ཅའོ་ཁྲག་ཁྲིག་དུ་མ་ཡོད་སྲིད་པ་ཤེས་རྟོགས་
བྱུང་། དེར་བརྟེན་ང་ཚོར་དགོས་པ་ནི་སྔར་ལས་ལེགས་པའི་ཆུ་འཐེན་འཕྲུལ་ཆས་ཁོ་ནའོ། །
ནུས་ཚད་ལ་ཇི་ལྟར་ཁ་ལོ་བསྒྱུར་རྒྱུ་དང་བརྗེ་བསྒྱུར་བྱ་ཚུལ་བསླབས་རྗེས། དཔལ་འབྱོར་
འཕེལ་རྒྱས་འབྱུང་བའི་བཀག་རྡོའི་གནད་དོན་གཞན་ཞིག་ཀྱང་ངང་གིས་ཐག་གཅོད་ཐུབ་ཡོད་
པ་ནི། རྒྱུ་ཆ་དཀོན་པའི་གནད་དོན་རེད། མིའི་རིགས་ཀྱིས་མང་ལ་རིན་གོང་སླ་བའི་ནུས་ཚད་ལ་
ཁ་ལོ་བསྒྱུར་བའི་ཐབས་ལམ་རྙེད་པ་ནས་བཟུང༌། སྔོན་ཆད་རེག་ཐབས་བྲལ་བའི་རྒྱུ་ཆ་འབོར་
ཆེན(ཞི་པོ་ལི་ཡའི་ཐང་སྟོང་དུ་ལྕགས་ཀྱི་གཏེར་ཁ་བསྔོགས་པ་ལྟ་བུ། ) རེག་པ་དང་། ཡང་ན་
རྒྱང་རིང་ས་ཆའི་རྒྱུ་ཆ་དབོར་འདྲེན(ཨོ་སི་ཁྲུ་ལི་ཡའི་ལུག་བལ་དབྱིན་ཇིའི་བལ་འཐག་བཟོ་གྲྭར་
དབོར་འདྲེན་བྱེད་པ། ) བྱས། དུས་མཚུངས་སུ་ཚན་རིག་གི་ཐད་ནས་ཀྱང་མིའི་རིགས་ཀྱིས་རྒྱུ་ཆ་
གསར་པ( འགྱིག་རྫས་ལྟ་བུ། ) གསར་གཏོད་བྱས་ལ། སྔ་མོའི་དུས་སུ་གཏན་ནས་ཤེས་རྟོགས་བྱུང་
མེད་པའི་རང་བྱུང་རྒྱུ་ཆ ( སྭེལ་དང་ཧ་ཡང་། ) གསར་རྟོགས་བྱུང་ཡོད།
རྫས་འགྱུར་རིག་པ་བས་དུས་རབས19པའི་ལོ་རབས20ནང་དུ་ད་གཟོད་ཧ་ཡང་གི་ལྕགས་
རིགས་འདི་གསར་དུ་རྟོགས། ཡིན་ནའང་སྐབས་ཐོག་དེར་གཏེར་རྡོ་ལས་ཧ་ཡང་བཞུ་སྦྱང་བྱ་རྒྱུ་
ཧ་ཅང་དཀའ་བར་མ་ཟད། རིན་གོང་ཡང་འབོར་ཆེན་དགོས་པ་རེད། དེ་ནས་ཕྱིས་ཀྱི་ལོ་ངོ་བཅུ་
ཕྲག་འགའི་ནང་དུ་ཧ་ཡང་གི་རིན་གོང་གསེར་ལས་ཀྱང་མཐོ་བར་གྱུར། དུས་རབས19པའི་ལོ་
རབས60པར། ཧྥ་རན་སིའི་གོང་མ་ན་ཕོ་ལུན་རྒྱལ་ཐོག་གསུམ་པས་ཧ་ཡང་གི་གསོལ་ཆས་སྤྱད་
ནས་མགྲོན་པོ་གལ་ཆེན་རྣམས་སྣེ་ལེན་བྱས་པ་དང༌། མགྲོན་པོ་ཕལ་པ་རྣམས་ལ་གསེར་གྱི་གསོལ་
ཆས་ཀྱིས་འཐུས་པར་བྱས། ཡིན་ནའང་དུས་རབས19པའི་དུས་མཇུག་ཏུ་སླེབས་དུས། རྫས་འགྱུར་
རིག་པ་བས་རིན་གོང་དམའ་མོས་ཧ་ཡང་འབོར་ཆེན་བཙོ་སྦྱང་བྱས་ཆོག་པའི་ཐབས་ཤེས་ཤིག་
རྙེད་དེ། མིག་སྔར་འཛམ་གླིང་ཡོངས་ཀྱི་ཧ་ཡང་ཐོན་ཚད་ལོ་རེར་ཏུན་ཁྲི3000ལ་སླེབས་ཡོད། གལ་
ཏེ་ན་ཕོ་ལུན་རྒྱལ་ཐོག་གསུམ་པས་ཆབ་འབངས་དག་གིས་ཧ་ཡང་སྲབ་མོའི་ནང་དུ་བར་སྙིང་
སོབ་གོར་དང་ཟས་ལྷག་གཅུད་རྗེས། མཐར་གད་སྙིགས་ནང་དོར་བ་མཐོང་ཚེ་ཁོ་རང་ཧ་ལས་ཤིང་ཧང་སངས་ངེས།
ལོ་ངོ2000ཡར་སྔོན་དུ། ས་དབུས་རྒྱ་མཚོའི་གཤོང་སའི་མི་རྣམས་སྐྱི་པགས་སྐམ་གཤིས་ཅན་
ཡིན་ཚེ། ལག་མགོར་སྐྱུ་རུ་རའི་སྣུམ་བྱུག་པ་རེད། དེང་སང་གི་མི་རྣམས་ཀྱིས་ལག་བད་
བྱུག་བཞིན་ཡོད། ཁོ་བོས་ཉེ་འགྲམ་གྱི་ཚོང་ཁང་ཞིག་ནས་གང་བྱུང་དུ་དེང་དུས་ཀྱི་ལག་བད་
ཅིག་ཉོས་ཤིང་། དེའི་ནང་གི་གྲུབ་ཆ་གཤམ་གསལ་ཏེ།
གྱེས་རྡུལ་ཆུ་འདོར་བ་དང་སྲ་ཚིལ་སྐྱུར། མངར་སྣུམ། སྐྱུར་ཉ་བའམ་སྐྱུར་ཐ་བ་
གསུམ་མངར་སྣུམ་ཐེན། ག་ཕྲུན་གཉིས། ཛཱ་ཏིའི་སྐྱུར་ཐ་དད་ག་ཐེན། དཀར་པོ་ཆིག་
ཐུབ་གཙང་ལེན་རྫས། བྲོ་ཞིམ་རྫས། ཆུ་སྲིན་པྲ་ཚིལ་ཕྲུན། ག་ཕྲུན་གསུམ་ཨན། སྦེལ་
ལིང་། ཁྲག་སྐྱུར་ནད་འགོག་ལིན་སྐྱུར་མེ། མིན་ཙོ་ཝོན་རྨང་ནོ། ཆའང་རྨང་ཁ་གཏད་
པུན་ཀ་སྐྱུར་ཀ་ཐེན། ཆའང་རྨང་ཐ་དད་ཆ་རྨང3གདུབ་ཆ་རྨང་ཀ་ཆོན། ཆའང་རྨང་དྲི་
ཞིམ་ཆོན། ཤིང་མངར་ཕྲུན། ང་པུན་རྨང་ཀ་རྨང་ཀ་ཆོན། ཤིང་མངར་ཆོན། ཀྲུའུ་སིན།
སྤོས་དཀར་ཕྲུན་ཤིང་མངར་ཆོན་ལྟ་བུའོ། །
གོང་གསལ་གྱི་གྲུབ་ཆ་མཐའ་དག་ཧ་ལམ་འདས་པའི་དུས་རབས་གཉིས་ཀྱི་ནང་གསར་དུ་རྟོགས་པ་ཤ་སྟག་རེད།
འཛམ་གླིང་འཁྲུག་ཆེན་དང་པོའི་དུས་སུ་འཇར་མན་ལ་བཀག་སྡོམ་བྱས་པའི་དབང་གིས་
རྒྱུ་ཆ་ཤིན་ཏུ་དཀོན་པར་གྱུར་ཅིང་། ཁྱད་པར་དུ་འབར་མདེལ་ལ་ཉེ་བར་མཁོ་བའི་ཟེ་ཚྭ་ལྷག་ཏུ་
དཀོན་པར་གྱུར། འཇར་མན་རང་སར་ཟེ་ཚྭ་མེད་ལ། སྐབས་ཐོག་དེར་ཟེ་ཚྭ་ཆེས་མོད་པའི་ས་ཆ་ནི་
ཆི་ལི་དང་རྒྱ་གར་རེད། དེར་བརྟེན་ཨན་རྫས་ཀྱིས་ཟེ་ཚྭའི་ཚབ་བྱས་ཀྱང་ནུས་པ་གཅིག་མཚུངས་
ཐོན་ནུས་རུང༌། སྐབས་དེར་ཨན་རྫས་ཐོན་སྐྱེད་བྱེད་ན་མ་རྩ་གཞལ་མེད་ཅིག་གཏོང་དགོས་ཕྱིར།
ཕྱིས་སུ་འཇར་མན་པ་རྣམས་ལ་ཁ་ལས་རླུང་རྟ་རྒྱས་སོང་ཟེར་ནའང་ཆོག་སྟེ། གང་ལྟར་ཁོ་ཚོ་ལས་
མིང་ལ་ཧྥོ་རེས་ཙི་ཧ་པོ་ཞེས་པའི་ཡ་ཧུ་ད་པའི་ཚན་རིག་པ་ཞིག་གིས་སྤྱི་
ལོ1908ལོར་ལག་རྩལ་ཆ་ཚང་ཞིག་གསར་དུ་རྙེད། དེས་ཕལ་ཆེར་མཁའ་དབུགས་ཁོ་ནར་བརྟེན་
ནས་ཨན་རྫས་ཐོན་སྐྱེད་བྱས་ཤིང༌། དམག་འཁྲུག་ལངས་པའི་སྐབས་སུ་འཇར་མན་པས་ཧ་པོ་
ཡི་གསར་གཏོད་དེ་བཟོ་ལས་ལམ་ནས་ཐོན་སྐྱེད་བྱེད་དུ་བཅུག་ཅིང༌། མཁའ་དབུགས་ཀྱི་རྒྱུ་ཆར་
བརྟེན་ནས་འབར་རྫས་བཟོས་པ་རེད། མཁས་པ་མང་པོ་ཞིག་གིས་ཧ་པོའི་གསར་གཏོད་དེ་མིན་ཚེ།
འཇར་མན་གྱིས་སྤྱི་ལོ1918ལོའི་ཟླ11བར་དུ་དམག་འཁྲུག་རྒྱུན་བསྲིངས་མི་ཐུབ་པར་བཞེད་པ་ཤིན་
ཏུ་བདེན་པར་མཐོང་།(ཧ་པོ་ནི་འཁྲུག་ཆེན་སྐབས་སུ་དུག་རླངས་སྤྱོད་པའི་སྣེ་ཁྲིད་པ་ཐོག་མ་
ཡང་ཡིན )གཞན་གསར་གཏོད་འདི་ལས་ད་དུང་ཧ་པོ་ལ་སྤྱི་ལོ1918ལོར་ནོ་པེར་བྱ་དགའ་ཐོབ།
ཡིན་ནའང་ཁོ་ལ་ཐོབ་པ་ནི་རྫས་འགྱུར་གྱི་བྱ་དགའ་ལས་ཞི་བདེའི་བྱ་དགའ་མིན་ནོ། །
དབོར་འདྲེན་ཐག་ལེབ་སྟེང་གི་ཚེ་སྲོག
བཟོ་ལས་གསར་བརྗེས་མིའི་རིགས་ལ་སྔར་བྱུང་མ་མྱོང་བའི་ནུས་ཁུངས་དང་རྒྱུ་ཆ་ཕུན་
སུམ་ཚོགས་པ་བསྐྲུན་ཅིང༌། དེ་དག་ལ་རིགས་དང་རྣམ་པ་སྣ་ཚོགས་ཡོད་པར་མ་ཟད་རིན་གོང་
ཡང་ཤིན་ཏུ་དམའ། དེར་བརྟེན་མིའི་རིགས་ཀྱི་ཐོན་སྐྱེད་ནུས་ཤུགས་ལ་འབར་གས་རང་བཞིན་
གྱིས་འཕེལ་རྒྱས་བྱུང༌། ཐོག་མར་འབར་གས་བྱ་ཡུལ་ལམ་ཤན་ཤུགས་ཆེར་ཐེབས་ཡུལ་ནི་ཞིང་ལས་
ཡིན། སྤྱིར་བཏང་དུ་ང་ཚོས་བཟོ་ལས་གསར་བརྗེ་གླེང་མ་ཐག་བློ་ངོར་ཤར་འོང་བ་ནི་གྲོང་ཁྱེར་གྱི་
རྣམ་པ་དང་དུད་སྨུག་ལང་ལོང་འཕྱུར་བའི་དུད་ཁུང་རིང་པོ། ཡང་ན་རྡོ་སོལ་གཏེར་ལས་འདོན་
པའི་བཟོ་པས་རྔུལ་ནག་འཚུབ་འཚུབ་ངང་དོང་ནང་དུ་ལས་ཀ་བྱེད་པའི་སྣང་ཚུལ་སོགས་ཡིན་
མོད། བཟོ་ལས་གསར་བརྗེའི་ཆེས་གལ་ཆེ་བའི་གནད་དམ་པ་ནི་དོན་གྱིས་ཞིང་ལས་ལ་གསར་བརྗེ་ཐེངས་གཉིས་པ་བྱས་པ་རེད།
འདས་པའི་ལོ་ངོ་ཉིས་བརྒྱའི་ནང་རོལ་ཏུ་བཟོ་ལས་ཅན་གྱི་ཐོན་སྐྱེད་ནི་ཞིང་ལས་ཀྱི་སྲོག་
ཤིང་དུ་གྱུར། སྔོན་ཆད་ཤ་རྒོད་ཀྱི་སྟོབས་ཤུགས་སམ་རྩ་བ་ནས་སྒྲུབ་མི་ཐུབ་པའི་དོན་དག་མཐའ་
དག་དེང་སང་སྒྲིལ་འཐེན་འཕྲུལ་འཁོར་ལ་སོགས་པས་ཚབ་བྱས་ཤིང༌། རྫས་འགྱུར་གྱི་ལུད་དང་
བཟོ་ལས་ཀྱི་འབུ་གསོད་སྨན་རྫས། སྐུལ་རྒྱུ། སྨན་རྫས་སྣ་ཚོགས་ཡོད་པའི་དབང་གིས་ཞིང་ལས་
དང་སྒོ་ཕྱུགས་གང་ཡིན་རུང་ཚང་མའི་ཐོན་ཚད་ཡར་ཐོན་ཆེན་པོ་བྱུང་ཡོད། འཁྱགས་སྒམ་དང་
གྲུ་གཟིངས། གནམ་གྲུ་བཅས་ཡོད་རྗེས་ཞིང་ལས་ཐོན་རྫས་སྣ་ཚོགས་ཟླ་བ་དུ་མར་ཉར་ཚགས་
བྱེད་ཐུབ་པར་མ་ཟད། མགྱོགས་ཤིང་རིན་གོང་དམའ་མོའི་ལམ་ནས་འཛམ་གླིང་གི་ཡུལ་གྲུ་སོ་
སོར་སྐྱེལ་འདྲེན་བྱེད་ནུས་པས། ཡོ་རོབ་པ་རྣམས་ཀྱིས་ཨ་ཀེན་ཐིན་གྱི་སྐམས་ཤ་དང་ཉི་ཧོང་གི་ཚེ་
འབྲས་གསར་པ་ཟ་མགོ་བརྩམས།
འཕྲུལ་ཆས་ཅན་ནི་འཕྲུལ་ཆས་ཁོ་ནའི་དོན་དག་མ་ཡིན་པར། ཐ་ན་རྩི་ཤིང་དང་སྲོག་ཆགས་
ཐམས་ཅད་འཕྲུལ་ཆས་ཅན་དུ་བཏང་བ་རེད། ཧ་ལམ་མི་གཞི་རྩར་འཛིན་པའི་ཆོས་ལུགས་ཀྱིས་
ཤེས་མི་རྣམས་ལྷ་རུ་བརྩི་བའི་དུས་ནས་བཟུང༌། ཞིང་རའི་ནང་གི་སྲོག་ཆགས་དེ་དག་འཕྲུལ་
ཆས་ཤིག་ལས་ཚེ་སྲོག་དང་སྡུག་བསྔལ་ཚོར་ཐུབ་པའི་སྐྱེ་དངོས་ཤིག་ཏུ་འདོད་མེད། དུས་ད་ལྟའི་
བར་དུ་སྲོག་ཆགས་འདི་དག་བཟོ་གྲྭ་དང་འདྲ་བའི་ས་ཆ་ཞིག་ཏུ་གཞི་རྒྱ་ཆེན་པོས་གསར་བཟོ་
བྱེད་བཞིན་མཆིས། དེ་དག་གི་ལུས་ཕུང་ཡང་ཐོན་ལས་ཀྱི་དགོས་མཁོ་ལྟར་བཟོ་བཞིན་ཡོད། སྲོག་
ཆགས་དེ་དག་གི་ཚེ་གང་བོ་ཐོན་སྐྱེད་སྒྲུབ་རིམ་གྱི་སོ་འཁོར་ཞིག་དང་འདྲ་བར། དེ་དག་གི་ཚེ་
ཡི་རིང་ཐུང་དང་སྤུས་ཚད་ལ་ཐག་གཅོད་བྱེད་མཁན་ནི་ཚོང་ལས་རྩ་འཛུགས་སྣ་ཚོགས་ཀྱི་ཁེ་
སྤོགས་དང་གྱོང་གུད་ཡིན་ལ། ལས་རིགས་ཀྱིས་ཁོ་ཚོ་གསོན་དུ་བཅུག་ཅིང་ལྟོ་ཡང་འགྲངས་ཚོད་
ཅིག་བྱིན་ཏེ། རྩ་བའི་ཆ་ནས་བདེ་ཐང་རྒྱུན་འཁྱོངས་བྱེད་ཀྱང་ཁོ་ཚོའི་སྤྱི་ཚོགས་དང་སེམས་ཁམས་
ཀྱི་དགོས་མཁོར་སེམས་ཁུར་ཏིལ་ཙམ་ཡང ( ཐོན་སྐྱེད་ལ་ཐད་ཀར་ཤུགས་རྐྱེན་ཐེབས་ན་མ་གཏོགས )བྱེད་ཀྱིན་མེད།
དཔེ་བཞག་ནས་བཤད་ན། སྒོང་བྱ་ལ་མཚོན་ནའང་སྤྱོད་ལམ་གྱི་དགོས་མཁོ་དང་དམིགས་
ཡུལ་སྣ་ཚོགས་ཡོད་ཅིང༌། དེ་དག་ལ་ལྷན་སྐྱེས་ཀྱི་ངར་ཤུགས་དྲག་པོ་ཞིག་ཡོད་པས། ཕྱོགས་བཞིའི་
ཁོར་ཡུག་གང་སར་མྱུལ་ཞིང་མཆུ་ཏོས་གང་སར་བཏོག་སྟེ། ཕན་ཚུན་གྱི་སྤྱི་ཚོགས་གྲལ་རིམ་ལ་ངོས་
འཛིན་དང་ཚང་བཟོ་བ། ད་དུང་སྒྲོ་སྤུ་ལ་བྱིལ་བྱིལ་བྱེད། ཡིན་ནའང་སྒོ་ངའི་ཚོང་ལས་གཉེར་མཁན་
ཚོས་དུས་རྒྱུན་ཤིན་ཏུ་ཆུང་བའི་གཟེབ་ཏུ་བཅུག་ཅིང༌། འཇུག་སའི་གཟེབ་རེ་རེའི་ནང་དུ་སྒོང་བྱ་
བཞི་རེ་བརྫངས་པས། བྱ་རེ་རེའི་འགུལ་བསྐྱོད་བྱེད་སར་ཕལ་ཆེར་ལི་སྨི22ནས་ལི་སྨི25ཡི་རྒྱ་ཁྱོན་
ལས་མེད། སྒོང་བྱ་དེ་དག་ལ་ལྟོ་ཟན་འདང་ངེས་ཤིག་ཡོད་མོད། རང་གི་མངའ་ཁོངས་སྲུང་བ་དང་
ཚང་བཟོ་བ། ཡང་ན་རང་གི་ལྷན་སྐྱེས་སུ་ལས་མོས་པའི་བྱ་བ་གང་ཡང་སྒྲུབ་མི་ནུས། དོན་དངོས་
ཐོག་དེ་དག་འཇུག་སའི་གཟེབ་ཧ་ཅང་ཆུང་དྲགས་པས་ནང་གི་བྱ་དེ་ཚོས་ཐ་ན་གཤོག་པ་རྡེབ་པ་
དང་ཡར་ལངས་པ། མགོ་བོ་དགྱེ་བ་ཙམ་ཡང་བྱ་ཐབས་མེད་དོ། །
ཕག་གི་རིག་པ་དང་མཚར་སྣང་ནི་འོ་འཐུང་སྲོག་ཆགས་ནང་དུ་སྤྲ་ནག་ལས་དམན་པ་
ཙམ་ཡིན་ཞིང་། བཟོ་ལས་ཅན་གྱི་ཕག་གསོ་ཁང་དུ་ཕག་མ་ཤིང་སྒྲོམ་དུ་བཅུག་ཅིང་ཐ་ན་ཁ་ཡང་
འཁོར་མི་ཐུབ་པས། ཕྱི་རུ་སོང་ནས་ཁ་ཟས་འཚོལ་རྒྱུ་ནི་དེ་བས་བཤད་ཅི་དགོས། མོ་ཕག་དེ་དག་
ཉིན་མཚན་མེད་པར་འདི་ལྟར་བཅུག་སྟེ་གཟའ་འཁོར་བཞིའི་རྗེས་སུ་ཕག་ཕྲུག་བཙས་མ་ཐག
ཕག་ཕྲུག་ཁྱེར་སོང་སྟེ་གསོས་རྗེས་བཤའ་རྒྱུ་གྲ་སྒྲིག་བྱེད་ལ། མོ་ཕག་ཁྲིད་ཡོང་ནས་མངལ་སྦྲུམ་དུ་
བཅུག་རྗེས་སླར་ཡང་ཕག་ཕྲུག་རྗེས་མ་རྣམས་བཙའ་རུ་འཇུག་གིན་ཡོད།
བཞོན་མ་མང་པོ་ཡང་དུས་ཐུང་གི་ཚེ་གཅིག་ལ་ཤིང་སྒྲོམ་ཆུང་ངུ་ཞིག་ཏུ་བཅུག་ཅིང་།
ལངས་ནས་སྡོད་པ་དང་ཉལ་བ་སོགས་གང་བྱས་ཀྱང་རང་གི་མི་གཙང་ལྗན་ལྗིན་ཁྲོད་དུ་འདུག་
དགོས། ཁོ་ཚོའི་མདུན་ན་ཡོད་པའི་འཕྲུལ་ཆས་ཀྱིས་གཟན་དང་སྐུལ་རྒྱུ། སྨན་སོགས་མཁོ་སྤྲོད་
བྱེད་པ་དང༌། རྒྱབ་ཀྱི་འཕྲུལ་ཆས་ཆ་ཚང་ཞིག་གིས་དུས་ཚོད་ཁ་ཤས་རྗེས་ནས་འོ་མ་ཐེངས་རེར་
བཞོ་བར་བྱེད། དེས་ན་བར་དུ་གནས་པའི་བ་གླང་དེ་དག་ཅི་ཡིན་ཞེ་ན། ལས་རིགས་དེ་དག་
གཉེར་མཁན་ཚོའི་མིག་ལམ་དུ་གཟན་རྩྭ་ཟ་ཤེས་པའི་ཁ་ཞིག་དང་ཚོང་རྫས་ཐོན་སྐྱེད་ནུས་པའི་
ནུ་མ་ཞིག་ལས་ཅི་ཡང་མིན་སྙམ་ཡོད། ཡིན་ནའང་ཚེ་སྲོག་འདི་དག་གི་ནང་སེམས་ཀྱི་ཚོར་འདུ་
ཡང་ཧ་ཅང་རྙོག་འཛིང་ཞིག་ཡིན་པས། གལ་སྲིད་འཕྲུལ་ཆས་ཤིག་ཏུ་བརྩིས་ནས་བཀོལ་སྤྱོད་བྱས་
ཚེ། དེ་དག་ལའང་སྤྱི་ཚོགས་ཀྱི་གནོན་ཤུགས་དང་སེམས་ཁམས་ལ་གནོད་འཚེ་ཐེབས་འོང་།
ནུབ་ཀྱི་རྒྱ་མཚོ་ཆེན་པོའི་བྲན་གཡོག་ཉོ་ཚོང་ནི་ཡོ་རོབ་པས་ཨ་ཧྥེ་རི་ཁ་གླིང་གི་མི་ལ་འཁོན་
འཛིན་བྱས་པ་མིན་ལ། དེ་བཞིན་དུ་དེང་རབས་འབྲོག་ལས་ཀྱིས་ཀྱང་སྲོག་ཆགས་ལ་འཁོན་འཛིན་
བྱས་པ་མིན། ཡིན་ནའང་དེ་གཉིས་ཀྱི་རྒྱབ་ཕྱོགས་ནས་སྐུལ་འདེད་གཏོང་མཁན་ནི་བརྩེ་བ་བྲལ་
དེ་ཡིན་པ་དང༌། མི་ཕལ་ཆེ་བས་འོ་མ་དང་སྒོ་ང༌། ཤ་རིགས་སྣ་ཚོགས་འཛད་སྤྱོད་བྱེད་དུས་ཐོན་
རྫས་འདི་དག་མཁོ་སྤྲོད་བྱེད་མཁན་གྱི་བྱ་དང་བ་གླང་། ཕག་སོགས་ཀྱི་ཚོར་བ་ལ་བསམ་གཞིགས་
བྱེད་མཁན་ཤིན་ཏུ་དཀོན། འགའ་ཞིག་གིས་དངོས་གནས་བསམ་གཞིགས་བཏང་བའི་དབང་དུ་
བཏང་ན་ཡང་། རྒྱུན་པར་སྲོག་ཆགས་དེ་དག་འཕྲུལ་ཆས་དང་མི་འདྲ་ས་གང་ཡང་མེད་ཅིང༌།
ཚོར་བ་དང་ཤེས་པ་མེད་ལ་སྡུག་བསྔལ་ཡང་མྱོང་མི་ཐུབ་པར་འདོད་ཀྱིན་ཡོད། ཡིན་ན་ཡང༌།
དགོད་བྲོ་བ་ཞིག་ལ་འོ་འཇོ་འཕྲུལ་ཆས་དང་སྒོང་འཐུ་འཕྲུལ་ཆས་གསར་གཏོད་བྱས་པའི་ཚན་
རིག་དེ་དག་གིས་ཉེ་ལམ་འོ་འཐུང་སྲོག་ཆགས་དང་འདབ་ཆགས་ལ་ཡང་ཚོར་བ་དང་ཤེས་པ་སྣ་
ཚོགས་ཡོད་པ་དམར་རྗེན་དུ་བཏོན་ནས་ཁས་ལེན་བྱེད་བཞིན་ཡོད། གཞན་ཁོ་ཚོས་ལུས་ཀྱིས་སྡུག་
བསྔལ་ཚོར་ཐུབ་པར་མ་ཟད། སེམས་ཀྱིས་ཀྱང་སྡུག་བསྔལ་མྱོང་ཐུབ་པ་རེད།
འཕེལ་འགྱུར་སེམས་ཁམས་རིག་པས་ཁྱིམ་བྱ་དང་སྒོ་ཕྱུགས་ཀྱི་ཚོར་འདུ་དང་སྤྱི་ཚོགས་
འབྲེལ་འདྲིས་དགོས་མཁོ་ཚང་མ་ཕྱི་རོལ་ཏུ་བྱུང་ཞིང༌། དེ་ནི་སྐབས་དེར་འཚོ་གནས་དང་སྐྱེ་
འཕེལ་གྱི་དགོས་མཁོར་གཞིགས་ནས་གྲུབ་པར་འདོད། དཔེར་ན། འབྲོང་མོས་ཇི་ལྟར་བྱས་ནས་
འབྲོང་དང་འབྲོང་མོ་གཞན་པའི་བར་དུ་འབྲེལ་ལམ་བཟང་པོ་འཛུགས་དགོས་པ་ཤེས་ཤིང་། དེ་
ལྟར་མ་བྱས་ན་འཚོ་གནས་དང་རྒྱུད་སྤེལ་མི་ནུས། དགོས་ངེས་ཀྱི་ནུས་རྩལ་སྦྱོང་ཆེད་འཕེལ་
འགྱུར་གྱི་དབང་གིས་བེའུ་ཆུང་གི་བློ་ངོར་རྩེད་འཇོར་རོལ་པའི་འདོད་པ་དྲག་པོ་ཞིག་བཞག་པ་
འདི་ནི། འོ་འཐུང་སྲོག་ཆགས་ཀྱིས་སྤྱི་ཚོགས་འབྲེལ་འདྲིས་བྱེད་པའི་ཐབས་ལམ་ཡིན། གཞན་བེའུ་
ལ་དེ་བས་འདོད་པ་དྲག་པོ་ཞིག་ཡོད་པ་ནི་རང་གི་མ་དང་ཁ་བྲལ་འདོད་མེད་པ་དེ་ཡིན་ལ།
སྐབས་དེར་ཕྱི་རོལ་ཏུ་མ་ཡི་འོ་མ་དང་བདག་སྐྱོང་ནི་འཚོ་གནས་ཐུབ་མིན་གྱི་གནད་དམ་པ་རེད།
ད་ལྟ་བཞོན་མས་བེའུ་ཆུང་བཙས་མ་ཐག རང་གི་མ་དང་ལོགས་སུ་བཀར་ནས་རྩྭ་ཆུ་དང་
ནད་རིགས་སྣ་ཚོགས་འགོག་པའི་སྨན་རྫས་བྱིན་ཏེ་ཁོ་ལག་རྫོགས་རྗེས། འོ་མ་འཇོ་ཆེད་མངལ་དུ་
གླང་ཐུག་གི་ཁམས་དཀར་བཞག་ནས་མངལ་སྦྲུམ་དུ་བཅུག འདི་ལྟར་བྱས་ཚེ་ཅི་ཞིག་བྱས་འོང་ཞེ་
ན། གཞན་ངོས་ནས་བཤད་ན་བེའུ་དངོས་གནས་འཚོ་གནས་དང་རྒྱུད་སྤེལ་བྱེད་པའི་ཆེད་དུ་མ་
དང་མཉམ་དུ་འདུག་མི་དགོས་ལ། རྩེད་གྲོགས་དང་མཉམ་དུ་རྩེད་མོ་ཡང་རྩེ་མི་དགོས། འོན་ཀྱང་
རང་ངོས་ནས་བཤད་ན་བེའུ་ལ་ད་དུང་མ་དང་ལྷན་དུ་སྡོད་པ་དང་བེའུ་གཞན་དང་རྩེ་འདོད་
ཀྱི་འདུན་པ་དྲག་པོ་ཞིག་ངེས་པར་དུ་ཡོད་པས། འདོད་པ་དྲག་པོ་འདི་དག་སྐོང་མ་ཐུབ་ཚེ་བེའུ་
ལ་སྡུག་བསྔལ་བཟོད་གླགས་མེད་པ་ཞིག་འབྱུང་བ་རེད། འདི་ནི་འཕེལ་འགྱུར་སེམས་ཁམས་རིག་
པའི་གཞི་རྩའི་གནས་ལུགས་ཤིག་ཡིན་ཏེ། སྔོན་ཆད་རི་ཐང་དུ་རང་དབང་ལས་བྱུང་པའི་དགོས་
མཁོ་སྣ་ཚོགས་ད་ལྟ་འཚོ་གནས་དང་རྒྱུད་སྤེལ་ཐད་ལ་མི་མཁོ་རུང༌། སྔར་བཞིན་རང་ངོས་ཀྱི་
ཚོར་བར་ཤན་ཤུགས་ཐེབས་སྲིད། བཟོ་ལས་ཅན་གྱི་ཞིང་ལས་ཀྱི་སྐྱོ་གར་ནི། སྲོག་ཆགས་ཀྱི་གཞན་
ངོས་ཀྱི་དགོས་མཁོ་ཁོ་ན་གཙིགས་སུ་འཛིན་པ་ལས་དེ་ཚོའི་རང་ངོས་ཀྱི་དགོས་མཁོར་རྩ་བ་ནས་དོ་སྣང་མི་བྱེད་པ་དེ་རེད།
གཞུང་ལུགས་འདིའི་བདེན་དངོས་རང་བཞིན་ལ་མ་མཐའ་ཡང་དུས་རབས20པའི་ལོ་
རབས50སྐབས་སུ་ར་སྤྲོད་བྱུང་བ་དང༌། སྐབས་དེར་ཨ་རིའི་སེམས་ཁམས་རིག་པ་བ་ཧ་ལེ་ཧ་
ལའོ་ཡིས་སྤྲེའུ་ལ་བརྟེན་ནས་ཚོད་ལྟ་ཞིག་བྱས་ཤིང༌། ཁོང་གིས་སྤྲེའུ་ཞིག་སྐྱེས་
ནས་ཆུ་ཚོད་འགའ་མ་གཏོགས་འགོར་མེད་པ་ཞིག་མ་དང་ལོགས་སུ་བཀར་ནས་ལྕགས་དྲ་ཞིག་
ཏུ་བཅུག་སྟེ། སྤྲེའུ་ཡི་མ་རྫུན་མ་གཉིས་ལ་སྙོར་སྐྱོང་བྱེད་དུ་བཅུག ལྕགས་དྲ་རེ་རེའི་ནང་དུ་སྤྲེའུ་
ཡི་མ་རྫུན་མ་གཉིས་ཡོད་ལ། གཅིག་ལྕགས་སྐུད་ཀྱིས་བསླས་ཤིང་སྟེང་དུ་སྤྲེའུ་ཕྲུག་ལ་ལྡུད་རྒྱུའི་འོ་
མའི་ཤེལ་དེམ་ཞིག་བཞག་ཡོད་པ་དང་། ཅིག་ཤོས་ནི་ཤིང་གི་ལས་ཤིང་སྟེང་དུ་རས་ཀྱིས་སྤྲེའུ་ངོ་
མ་འདྲ་བ་ཞིག་བཞག་ཡོད། སྤྱིར་ཡིན་ན་སྤྲེའུ་ཕྲུག་གིས་རང་ལ་འོ་མ་ལྡུད་ཐུབ་པའི་ལྕགས་སྐུད་
ཀྱི་སྤྲེའུ་དེར་འབྱར་ནས་འདུག་པ་ལས་ཅི་ཡང་མི་ནུས་པའི་རས་ཀྱི་སྤྲེའུ་དེར་ཁ་ཡ་ཙམ་བྱེད་མི་དགོས་མོད།
བསམ་ཡུལ་འདས་པ་ཞིག་ལ། སྤྲེའུ་ཕྲུག་རས་ལས་གྲུབ་པའི་སྤྲེའུ་དེར་དགའ་ཞིང་དུས་ཚོད་
མང་པོ་ཞིག་ལ་དེར་འཁྱུད་ནས་སྡོད་པར་བྱེད། གལ་ཏེ་སྤྲེའུ་རྫུན་མ་དེ་གཉིས་ཐག་ཉེ་ཚེ། སྤྲེའུ་ཕྲུག་
རས་ཀྱི་སྤྲེའུ་ལ་དམ་པོར་འཐམ་སྟེ་མགོ་ཕར་བསྲིངས་ནས་ལྕགས་ཀྱི་སྤྲེའུ་ཡི་ནུ་མ་ནུ་བ་རེད། དེ་
ནས་ཧ་ལའོ་ཡི་བསམ་པར་ལྕགས་སྐུད་ཤིན་ཏུ་འཁྱགས་པའི་དབང་གིས་སྤྲེའུ་ཕྲུག་མ་འཁྱུད་པར་
འདོད་དེ། ལྕགས་སྐུད་ཀྱི་སྤྲེའུ་ཡི་སྟེང་དུ་གློག་སྒྲོན་ཞིག་སྤྲད་དེ་དྲོན་པོ་བཟོས་ཀྱང༌། སྤྲེའུ་ཕྲུག་གིས་
སྔར་བཞིན་རས་ཀྱི་སྤྲེའུ་ལ་འཁྱུད་ནས་བསྡད།
རྩད་ཞིབ་བྱས་པ་ལས་ཤེས་གསལ་ལྟར་ན། སྤྲེའུ་དྭ་ཕྲུག་དེ་དག་ལ་དགོས་ངེས་ཀྱི་འཚོ་བཅུད་
ཆ་ཚང་ཐོབ་ཡོད་ཀྱང་ནར་སོན་རྗེས་སེམས་ཁམས་ཤིན་ཏུ་སྙོམ་པོ་མིན་པར་གྱུར། དེ་དག་སྤྲེའུ་
ཡི་སྤྱི་ཚོགས་སུ་འདྲེས་མི་ཐུབ་ལ་སྤྲེའུ་གཞན་དང་འབྲེལ་འདྲིས་བྱེད་མི་ཐུབ་པའི་གནད་དོན་
ཡོད་པར་མ་ཟད། སེམས་ཁྲལ་ཆེ་ཞིང་གཞན་ལ་རྒོལ་བའི་རང་གཤིས་ཤིག་ཆགས་ཡོད། བརྟག་
དཔྱད་དེའི་སྡོམ་ཚིག་ནི་དངོས་པོའི་དགོས་མཁོ་ཕུད་སྤྲེའུ་ཡིན་ཡང་བསམ་པའི་དགོས་མཁོ་དང་
འདོད་པ་སྣ་ཚོགས་ཡོད་པ་ལྡོག་ཏུ་མེད་དེ། གལ་ཏེ་དགོས་མཁོ་འདི་དག་སྐོང་མ་ཐུབ་ན་སེམས་
བསམ་པར་ཤུགས་རྐྱེན་ཚབས་ཆེན་བཟོ་བ་མངོན་གསལ་རེད། དུས་ཕྱིས་ཀྱི་ལོ་ངོ་བཅུ་ཕྲག་འགའི་
ནང་རོལ་ཏུ་ཞིབ་འཇུག་མང་པོ་ཞིག་གིས་སྡོམ་ཚིག་འདི་སྤྲེའུ་ཁོ་ནར་མ་ཡིན་པར་འོ་འཐུང་སྲོག་
ཆགས་དང་འདབ་ཆགས་གཞན་ལ་བཀོལ་སྤྱོད་བྱས་ཏེ་མཇུག་འབྲས་གཅིག་མཚུངས་ཡིན་པ་ར་
སྤྲོད་བྱུང་། ཡིན་ནའང་ཁྱིམ་བྱ་དང་སྒོ་ཕྱུགས་ས་ཡ་དུ་མ། ཧ་ལའོ་ཡི་སྤྲེའུ་སོགས་སྲོག་ཆགས་མང་
པོ་ཞིག་སྔར་བཞིན་སྡུག་བསྔལ་གྱི་མེ་འོབས་སུ་ལྷུང་ཞིང་། དེ་དག་གསོ་མཁན་གྱིས་རྟག་ཏུ་ཕྲུ་གུ་
དང་ཨ་མ་སོ་སོར་བཀར་ནས་གསོ་ཚགས་བྱེད་ཀྱིན་ཡོད།
གལ་སྲིད་གྲངས་ཀ་ཐམས་ཅད་བསྡོམས་པའི་དབང་དུ་བཏང་ན། འཛམ་གླིང་ཡོངས་སུ་
ཁྱིམ་བྱ་དང་སྒོ་ཕྱུགས་དུང་ཕྱུར་བཅུ་ཙམ་དུས་ངེས་མེད་ལ་བཟོ་གྲྭའི་ཐོན་སྐྱེད་ལས་རིམ་ཐོག་ཏུ་
ཡོད་ལ། ལོ་རེར་བཤས་པའི་སྡོམ་འབོར་དུང་ཕྱུར་བརྒྱ་ལ་སླེབས། བཟོ་ལས་ཅན་གྱི་ཁྱིམ་བྱ་དང་
སྒོ་ཕྱུགས་གསོ་ཚགས་བྱེད་ཐབས་སྤྱད་པ་ནས་བཟུང་ཞིང་ལས་ཐོན་སྐྱེད་བྱེད་ཚད་དང་མིའི་
རིགས་ཀྱི་འབྲུ་རིགས་གསོག་འཇོག་བྱེད་ཚད་ཆེས་ཆེར་འཕར་ཞིང་། བཟོ་ལས་ཅན་གྱི་འབྲོག་ལས་
ཁར་འཕྲུལ་ཆས་ཅན་གྱི་ཞིང་ལས་བསྣན་པ་ནི། དེང་རབས་སྤྱི་ཚོགས་དཔལ་འབྱོར་གྱི་སྒྲིག་གཞི་
ཧྲིལ་པོའི་རྨང་གཞིར་གྱུར། ཞིང་ལས་བཟོ་ལས་ཅན་དུ་མ་གྱུར་པའི་སྔ་རོལ་ཏུ། ཞིང་ས་དང་ཞིང་
རའི་ཐོན་སྐྱེད་བྱས་པའི་ཟས་རིགས་མང་ཆེ་བ་ཞིང་པ་དང་ཞིང་རའི་ཕྱུགས་ཟོག་ཐད་ལ “ཆུད་
ཟོས” སུ་བཏང་བས། དེ་དག་ལས་ཉུང་ངུ་ཞིག་བཟོ་པ་དང་དགེ་རྒན། ཆོས་པ། དཔོན་རིགས་
ལ་སྤྲོད་བཞིན་ཡོད། དེའི་ཕྱིར་སྐབས་དེར་ཞིང་པས་སྤྱི་ཚོགས་ཡོངས་ཀྱི་མི་གྲངས་ལས་བརྒྱ་ཆ་
དགུ་བཅུའི་ཡན་ཟིན་ཡོད། དེ་ནས་ཞིང་ལས་བཟོ་ལས་ཅན་དུ་གྱུར་པ་དང་བསྟུན་ནས་ཞིང་པའི་
གྲངས་འབོར་ཇེ་ཉུང་དུ་སོང་སྟེ། གཞུང་སྒྲུབ་དང་བཟོ་གྲྭའི་མི་དེ་ལས་ཀྱང་མང་པོ་ཞིག་གསོ་ནུས་
པར་གྱུར། དཔེར་ན། དེང་གི་ཨ་རིའི་སྤྱིའི་མི་གྲངས་ལས་ཞིང་པ2%ཙམ་གྱིས་ཞིང་ལས་གཉེར་ནས་
འཚོ་བཞིན་ཡོད། ཡིན་ནའང་མི2%ཙམ་གྱིས་ཨ་རིའི་མི་ཡོངས་རྫོགས་ཀྱི་ཁ་སོས་ཡོད་པར་མ་
ཟད། ད་དུང་འབྲུ་རིགས་ལྷག་མ་རྣམས་འཛམ་གླིང་གི་ཡུལ་གྲུ་སོ་སོར་ཕྱིར་གཏོང་བྱེད་ཀྱིན་ཡོད།
གལ་སྲིད་བཟོ་ལས་ཅན་གྱི་ཞིང་ལས་མེད་ཚེ་གཞུང་སྒྲུབ་དང་བཟོ་གྲྭར་ངལ་རྩོལ་བྱེད་མཁན་
མེད་ལ། གྲོང་ཁྱེར་ནང་གི་གསར་བརྗེ་ཡང་ཡོད་མི་སྲིད།
ཞིང་ལས་ཀྱིས་མི་དུང་ཕྱུར་དུ་མ་ཁོམ་དུ་བཅུག་པའི་རྐྱེན་གྱིས་མི་དེ་དག་བཟོ་གྲྭ་དང་གཞུང་
ལས་ཁང་གིས་བསྡུ་ལེན་བྱས། གནའ་དང་བསྡུར་ན་མིའི་རིགས་ཀྱིས་རྣོ་ལྕགས་དང་གྱོན་གོས་
འཛད་མཐའ་མེད་པ་ཞིག་ཐོན་སྐྱེད་བྱས་ལ། བཟོ་སྐྲུན་དེ་ལས་མང་པོ་བསྐྲུན་ནུས་པར་མ་ཟད། ད་
དུང་ཧ་ལས་ཤིང་བསམ་ཡུལ་ལས་འདས་པའི་ཐོན་རྫས་སྣ་ཚོགས་བཟོ་ཐུབ་སྟེ། དཔེར་ན། གློག་ཞུ་
དང་ལག་འཕྲིན། གྲངས་འཛིན་པར་ཆས། ཕོར་བ་བཀྲུ་ཆས་ལྟ་བུའོ། །འདི་ནི་མིའི་རིགས་ཀྱི་ལོ་རྒྱུས་
སུ་ཐེངས་དང་པོར་ཐོན་སྐྱེད་དགོས་མཁོ་ལས་བརྒལ་བ་རེད། དེ་ལྟར་ཡིན་པའི་རྐྱེན་གྱིས་གནད་
དོན་གསར་པ་ཞིག་ལྷགས་པ་ནི། ཐོན་རྫས་དེ་དག་ཉོ་མཁན་སུ་ཡིན་པ་དེ་རེད།
འཛད་སྤྱོད་ཀྱི་དུས་རབས།
དེང་རབས་མ་རྩ་རིང་ལུགས་ཀྱི་དཔལ་འབྱོར་འཚོ་གནས་བྱེད་འདོད་ན། ངེས་པར་དུ་ཐོན་
ཚད་རྒྱུན་ཆད་མེད་པར་མཐོར་འདེགས་གཏོང་དགོས་ཏེ། ཆུ་སྲིན་དང་འདྲ་བར་བར་མེད་དུ་འགུལ་
བསྐྱོད་མ་བྱས་ཚེ་དབུགས་ཀྱི་རྒྱུ་བ་ཆད་འགྲོ་བ་དང་གཅིག་མཚུངས་རེད། ཡིན་ནའང་ཐོན་སྐྱེད་
བྱས་པ་ཙམ་གྱིས་མི་ཆོག་སྟེ། ད་དུང་ཉོ་མཁན་ཡོད་དགོས་ཤིང་དེ་ལྟར་མིན་ཚེ་ཚོང་གཉེར་མཁན་
དང་མ་དངུལ་འཇོག་མཁན་རྣམས་རྡིབ་པ་ལས་ཐབས་གཞན་མེད། གོད་ཆགས་འདིའི་རིགས་མི་
འབྱུང་ཆེད་ཐོན་རྫས་གསར་པ་གང་འདྲ་ཞིག་ཡིན་རུང་ཉོ་མཁན་ཡོད་དགོས། དེའི་ཕྱིར་མི་ཆོས་
རིང་ལུགས་ཀྱི་ལྟ་བ་གསར་པའི་མིང་ལ་འཛད་སྤྱོད་རིང་ལུགས་ཟེར་རོ། །
ལོ་རྒྱུས་ཡོད་པ་ནས་བཟུང་སྟེ། མིའི་རིགས་ཀྱི་འཚོ་བ་དུས་སྐབས་མང་པོ་ཞིག་ལ་དཀའ་སྡུག་
ཁྲོད་སྐྱེལ་དགོས་སྟབས། “གྲོན་ཆུང” ནི་སྔོན་ཆད་སྐད་གསེང་མཐོན་པོས་བསྒྲགས་པའི་འབོད་
ཚིག་ཅིག་ཏུ་གྱུར། དཔེར་ན། དབྱིན་ཇིའི་རྒྱལ་ཁབ་ཀྱི་ཆོས་ལུགས་ཁྲོད་གནམ་བདག་ཆོས་ལུགས་
ཀྱི་ཆ་མ་ལུས་པར་འདོར་དགོས་པར་འདོད་མཁན་དང་སི་པཱ་ཏའི་མི་རྣམས་ནི་བབ་ཆགས་རང་
གཅུན་ནུས་པས་ཀུན་གྱི་ཁ་ནས་རླུང་ལྟར་གྲགས་ཡོད། དེར་བརྟེན། མི་ཚུལ་ལྡན་ཞིག་ཡིན་ན་
བཟའ་བཅའ་གྲོན་ཆུང་བྱེད་པ་ལས་རྒྱས་སྤྲོས་མི་བྱེད། དོར་མ་རལ་སོང་རུང་ལྷན་པ་བརྒྱབ་ནས་
མུ་མཐུད་དུ་གྱོན་པ་ལས་གསར་པ་ཞིག་ཉོ་བ་མིན། སྐུ་དྲག་མི་དྲག་གིས་ད་གཟོད་རིན་ཐང་གི་ལྟ་
བ་འདི་རྒྱབ་ཏུ་དོར་ཏེ་འཛེམ་བག་སྤུ་ཙམ་ཡང་མེད་པར་རང་གི་རྒྱུ་ནོར་ངོམ་བཞིན་ཡོད།
འོན་ཀྱང་འཛད་སྤྱོད་རིང་ལུགས་ཀྱི་སྤྱོད་བཟང་ནི་སྔར་ལས་མང་བའི་ཐོན་རྫས་དང་ཞབས་
ཕྱི་འཛད་སྤྱོད་བྱ་རྒྱུ་དེ་ཡིན་པས། མི་ཚང་མས་རང་ལ་བདག་སྐྱོང་དང་གཅེས་སྐྱོང་བྱེད་པར་སྐུལ་
མ་བྱེད་ལ། འཛད་སྤྱོད་ཚད་ལས་བརྒལ་ནས་རིམ་གྱིས་ལོག་ལམ་དུ་སོང་རུང་ཕངས་པ་སྤུ་ཙམ་
ཡང་མེད། འདིར་གྲོན་ཆུང་བྱེད་པ་ནི་མགྱོགས་མྱུར་སྒོས་སྨན་བཅོས་བྱེད་དགོས་པའི་ནད་རིགས་
ཤིག་དང་མཚུངས་ལ། ང་ཚོས་རང་རང་གི་ཉེ་འགྲམ་དུ་ལས་སླ་མོས་འཛད་སྤྱོད་མི་ཆོས་ལ་སྐུལ་
མ་བྱེད་པའི་དཔེར་བརྗོད་སྣ་ཚོགས་རྙེད་ཐུབ་སྟེ། ང་རང་ཆེས་དགའ་བའི་ཞོགས་ཟས་གྲོ་ཆག་
ལ་མཚོན་ན། བཟོ་མཁན་དབྱི་སི་རལ་གྱི་ཐཱར་མ་བཟོ་གྲྭ་ཡིན་ཞིང་། སྒམ་དེའི་རྒྱབ་ལོགས་སུ་འདི་ལྟར་བྲིས་ཡོད་དེ།
སྐབས་ལན་རེར། ཁྱོད་ཀྱིས་ཅིས་ཀྱང་སྐྱིད་པོ་ཞིག་བྱ་དགོས། སྐབས་འགར་ཁྱེད་ལ་
ནུས་ཚད་མང་ཙམ་ཞིག་དགོས་པ་རེད། སྐབས་ལ་ལར་ལུས་པོའི་ལྗིད་ཚད་ལ་དོ་སྣང་
བྱེད་དགོས་མོད། སྐབས་འགར་རང་གིས་རང་ཉིད་བག་མེད་རྒྱ་ཡན་དུའང་གཏོང་
དགོས། དཔེར་ན། ད་ལྟ་ནང་བཞིན་ཐཱར་མས་ཁྱེད་ལ་རོ་བཅུད་འཛོམས་པའི་གྲོ་ཆག་
མཁོ་འདོན་བྱས་པ་ལ། ཉིད་ཀྱིས་ཅི་དགར་ལོངས་སུ་སྤྱོད་དང་འབྱུང་འགྱུར་ལ་སེམས་
ཁྲལ་གང་ཡང་བྱ་མི་དགོས་ཞེས་པ་ལྟ་བུའོ། །
ད་དུང་ཐུམ་སྒྲིལ་གཅིག་གི་སྟེང་ད་དུང “བདེ་ཐང་ཞོར་ཟས”ཞེས་པའི་
བརྡ་ཁྱབ་ཅིག་བཀོད་ཡོད་དེ།
བདེ་ཐང་ཞོར་ཟས་ཁྲོད་དུ་འབྲུ་རིགས་དང་ཤིང་ཏོག མཁྲེགས་འབྲས་མོད་པོ་
འདུས་ཤིང༌། ཁྱེད་ཉིད་ལ་རོ་བཅུད་འཛོམས་ཤིང་སྤྲོ་སྣང་དང་བདེ་ཐང་ཞིག་ཉམས་
སུ་མྱོང་དུ་འཇུག་ངེས། ཁ་ལག་ཟ་བའི་དུས་མ་ཡིན་པའི་སྐབས་སུ་ཟ་འདོད་སྐྱེས་པའི་
གནད་དོན་ཐག་གཅོད་བྱེད་ནུས་ལ། དེ་ཡང་ཁྱེད་ཀྱི་བདེ་ཐང་གི་འཚོ་བའི་གོམས་
གཤིས་དང་ཡོངས་སུ་མཐུན་པས། རོ་བཅུད་ངོ་མས་ཁྱེད་ལ་ལོངས་སྤྱོད་དེ་བས་ཀྱང་མང་པོ་སྦྱིན་ངེས། ཞེས་པ་ལྟ་བུའོ། །
ལོ་རྒྱུས་ཐོག་དུས་སྐབས་མང་པོ་ཞིག་ལ་སྣང་ཚུལ་འདིའི་རིགས་ཀྱིས་འཛད་སྤྱོད་བྱེད་པའི་
འདུན་པ་ལྡན་པར་བྱེད་པ་ཕར་ཞོག དེ་ལས་ལྡོག་སྟེ་ཞེ་ལོག་པར་བྱེད། འདས་པའི་མི་རྣམས་ཀྱི་སྣང་
ངོར་དོན་འདིའི་རིགས་ནི་དངོས་གནས་སྒེར་སེམས་ཆེ་བ་དང་ངན་རུལ། ཀུན་སྤྱོད་ཉམས་པའི་
རྟགས་སུ་མངོན་པ་དང་། འཛད་སྤྱོད་རིང་ལུགས་ལ་རང་ངོས་ཀྱི་ཧུར་བརྩོན་ལས་གཞན་ད་དུང་
མང་ཚོགས་སེམས་ཁམས་རིག་པས(དཔེར་ན། དེ་ལྟར་བྱས་ན་ཡང་དག་རེད་ཅེས་པ་ལྟ་བུ། )ངན་
རོགས་ལ་བརྟེན་ནས་མང་ཚོགས་ལ “བག་མེད་བྱས་ན་དགེ་མཚན་ལྡན་ཞིང་། གྲོན་ཆུང་བྱས་ན་
རང་གིས་རང་ལ་བཙུར་གནོན་བྱས་པ་རེད” ཅེས་བར་མེད་དུ་སྐུལ་སློང་བྱས་ཡོད།
ཁྱད་པར་དུ་རིགས་པའི་གཞུང་ལུགས་འདིར་ལེགས་འགྲུབ་བྱུང་བས། ང་ཚོ་ཚང་མ་ཅི་
བཤད་ངག་ལ་ཉན་པའི་འཛད་སྤྱོད་པ་ཞིག་ཏུ་གྱུར་ཏེ། དོན་ལ་དགོས་མཁོ་ཆེར་མེད་པའི་ཐོན་
རྫས་བགྲང་ལས་འདས་པ་ཞིག་ཉོས་པར་མ་ཟད། འགའ་ཞིག་ཁ་སང་ད་གཟོད་ཤེས་རྟོགས་བྱུང་
བའང་ཡོད། ཚོང་རྫས་བཟོ་སྐྲུན་པས་ཐོན་རྫས་ཇུས་འགོད་བྱེད་སྐབས་བསམ་གཟས་ནས་ཐོན་
རྫས་དེ་དག་དུས་ཡུན་ཐུང་ངུའི་རྗེས་སུ་འདོར་དུ་འཇུག་སྲིད་པར་མ་ཟད། བཟོ་དབྱིབས་རྙིང་པ་
དེ་དག་གིས་དགོས་མཁོ་སྣ་ཚོགས་བསྐང་ཐུབ་ཀྱང་བཟོ་གྲྭས་སྔར་བཞིན་བཟོ་དབྱིབས་གསར་པ་
རྒྱུན་ཆད་མེད་པར་བཟོས་ཡོད། དེའི་རྐྱེན་གྱིས་གལ་སྲིད་ང་ཚོས་འཛད་སྤྱོད་མ་བྱས་ཚེ་རྗེས་ལུས་
ཡིན་པའི་སྣང་བ་སྟེར་ཞིང་། ཚོང་ཟོག་ཉོ་བ་དེ་མིའི་རིགས་ཀྱི་ཆེས་དགའ་བའི་སྐྱོ་སངས་ཤིག་ཏུ་
གྱུར་ཡོད་པར་མ་ཟད། འཛད་སྤྱོད་རང་བཞིན་གྱི་ཐོན་རྫས་ཀྱང་ཁྱིམ་མི་དང་གྲོགས་པོ། བཟའ་
ཟླའི་བར་ལ་མེད་དུ་མི་རུང་བའི་མཚམས་སྦྱོར་བྱེད་ཅིག་ཏུ་གྱུར་ཡོད། ཆོས་ལུགས་ཀྱི་དུས་ཆེན་སྣ་
ཚོགས( དཔེར་ན། ཡེ་ཤུའི་འཁྲུངས་སྐར་ལྟ་བུ། ) ཧ་ལམ་ཚོང་ཟོག་ཉོ་བའི་དུས་ཆེན་ཞིག་ཏུ་གྱུར་
ཡོད། ཐ་ན་ཨ་མེ་རི་ཁའི་སྔོན་གཤེགས་དཔའ་བོའི་རྗེས་དྲན་གྱི་ཉིན་མོ་
ནི་མ་གཞི་གཟི་ཉམས་ལྡན་པའི་ཉིན་མོ་ཞིག་ཡིན་དགོས་མོད། ད་ལྟ་གཙོ་བོ་ཚོང་ཟོག་གི་རིན་
གོང་བཅག་ནས་བཙོངས་པའི་ཉིན་མོ་ཞིག་ཏུ་གྱུར་ཏེ། སྐྱེས་ཕོ་མོ་མེད་པར་ཐམས་ཅད་ཀྱིས་ཉིན་
མོ་འདིར་རྗེས་དྲན་བྱེད་པའི་རྣམ་པ་ནི། ཧ་ལམ་ཚོང་ཟོག་མང་པོ་བག་མེད་དུ་ཉོས་ན་ད་གཟོད་
དཔའ་བོ་འདི་དག་དོན་མེད་དུ་གཤེགས་པ་མིན་པ་ར་སྤྲོད་བྱེད་པ་དང་ཀུན་ནས་མཚུངས་སོ། །
འཛད་སྤྱོད་རིང་ལུགས་ཀྱི་མི་ཆོས་ལ་རྩ་བ་ཚུགས་ཤིང་རྩེ་མོ་རྒྱས་ཚུལ་ཟས་རིགས་ཁྲོམ་རའི་
ཐད་ནས་སྔར་ལས་མངོན་གསལ་ཡིན། སྔོན་མའི་སྲོལ་རྒྱུན་གྱི་ཞིང་ལས་སྤྱི་ཚོགས་སུ་མུ་གེའི་གྲིབ་
མ་ནམ་ཡང་ཡལ་མེད་དུ་གནས་མོད། ད་ལྟའི་འབྱོར་ཕྱུག་ལྡན་པའི་དུས་རབས་ལ་སླེབས་དུས།
བདེ་ཐང་གི་གནད་དོན་ཆེན་པོ་ནི་རྒྱགས་པར་གྱུར་པ་དེ་ཡིན་ལ། དབུལ་པོར་ཐེབས་པའི་ཤུགས་
རྐྱེན་ཕྱུག་པོ་ལས་ལྡབ་འགྱུར་གྱིས( རྒྱུ་མཚན་ནི་ཕྱུག་པོས་སྐྱེ་ལྡན་ཧྲ་ལ་དང་ཤིང་ཏོག་བསལ་
ཤེས། ཡིན་ནའང་དབུལ་པོས་རྒྱུན་པར་ཧེམ་བག་དང་ཕི་ས་ཁོ་ནར་བརྟེན་པར་བྱེད། ) ཆེ་བ་རེད།
ཨ་རིས་ལོ་རེར་ཚོ་བྱང་ཆེད་བཏང་བའི་སྒོར་མོས་ས་ཆ་གཞན་དག་གི་ལྟོགས་སྐོམ་མྱོང་བའི་མི་
ཐམས་ཅད་ཀྱི་ཁ་སོས་ཐུབ། ཤ་རྒྱགས་པའི་གནད་དོན་འདི་ནི་འཛད་སྤྱོད་རིང་ལུགས་ལ་རྒྱལ་ཁ་
ཉིས་བརྩེགས་ཐོབ་པ་རེད་ཅེས་བཤད་ཆོག་སྟེ། ཕྱོགས་གཅིག་ནས་གལ་སྲིད་ཚང་མས་བཟའ་རྒྱུ་
ཉུང་དྲགས་ན་དཔལ་འབྱོར་ཉམས་རྒུད་དུ་འགྲོ་བ་དང་། ཕྱོགས་གཞན་ཞིག་ནས་ཚང་མས་བཟའ་
རྒྱུ་མང་དྲགས་རྗེས། ཚོ་བྱང་པའི་ཐོན་རྫས་ཉོས་ན་དཔལ་འབྱོར་ཡང་བསྐྱར་གོང་དུ་འཕེལ་བར་སྐུལ་འདེད་གཏོང་ཐུབ།
ཚོང་པའི་མ་རྩ་རིང་ལུགས་ཀྱི་མི་ཆོས་ལ་གཞིགས་ན་ཁེ་སྤོགས་ཡོད་ཚད་ཡང་བསྐྱར་ཐོན་
སྐྱེད་ཐད་ལ་སྤྱོད་པ་ལས་གང་བྱུང་དུ་འཕྲོ་བརླག་མི་བྱེད། འདི་ལྟར་བྱས་ཚེ་འཛད་སྤྱོད་རིང་
ལུགས་ཀྱི་མི་ཆོས་དང་མ་རྩ་རིང་ལུགས་ཀྱི་ཀུན་སྤྱོད་གཉིས་མཉམ་དུ་གནས་ཐུབ་བམ་ཞེ་ན་
གནས་ཐུབ་སྟེ། དེ་ཡང་སྔོན་ཆད་དང་འདྲ་བར་དེང་དུས་ཀྱང་ཤེས་པ་ཅན་གྱི་སྡེ་དང་སྤྱིར་བཏང་
གི་མང་ཚོགས་ཀྱི་ངལ་རྩོལ་ལས་བགོས་བྱས་ཡོད། དུས་རབས་བར་མའི་ཡོ་རོབ་ཏུ་སྐུ་དྲག་མི་དྲག་
ཚོས་རྒྱས་སྤྲོས་སྒོས་བག་མེད་ལོངས་སྤྱོད་བྱེད་ཀྱིན་ཡོད་ལ། ཞིང་པས་ཟ་མཁས་སྤྱོད་མཁས་བྱས་
ནས་སྒོར་རྡོག་གཅིག་ཡིན་རུང་བསྲི་ཚགས་བྱེད། འོན་ཀྱང་དེ་རིང་གི་སྣང་ཚུལ་ནི་ཀུན་ནས་གོ་
ལྡོག་སྟེ། ཕྱུག་པོ་འབྱོར་ལྡན་དག་གིས་རྒྱུ་ནོར་དོ་དམ་དང་མ་དངུལ་གཏོང་བར་ཧ་ཅང་གཟབ་
ནན་བྱེད་པ་དང་། འབྱོར་བ་བཟང་པོ་མེད་པ་དག་གིས་དགོས་མཁོ་ཆེར་མེད་པའི་རླངས་འཁོར་
དང་བརྙན་འཕྲིན་ཉོ་དུས་སེར་སྣ་སྤུ་ཙམ་ཡང་མི་བྱེད།
མ་རྩ་རིང་ལུགས་དང་འཛད་སྤྱོད་རིང་ལུགས་ཀྱི་མི་ཆོས་ནི་དངུལ་སྒོར་གྱི་ངོས་གཉིས་རེད་
ཅེས་བཤད་ཆོག དེས་སྒྲིག་ལམ་དེ་གཉིས་གཞི་གཅིག་ཏུ་ཟླ་སྒྲིལ་བཏང་བ་དང༌། རྒྱུ་ཆེན་ཚོས་ཆེས་
མཐོ་བའི་མཛུབ་ཁྲིད་རྩ་དོན་ནི ནི “མ་དངུལ་འཇོག་པ” ཡིན་ལ། ང་ཚོ་མི་ཕལ་པ་དག་གིས་ཆེས་
མཐོ་བའི་མཛུབ་སྟོན་གྱི་རྩ་དོན་ནི “ཉོ་སྒྲུབ” ཁོ་ན་ཡིན་ནོ། །
མ་རྩ་རིང་ལུགས་དང་འཛད་སྤྱོད་རིང་ལུགས་ཀྱི་མི་ཆོས་འདིའི་རིགས་ལ་ད་དུང་གསར་
བརྗེའི་རང་བཞིན་ལྡན་པའི་དོན་སྙིང་གཞན་ཞིག་ཀྱང་ཡོད་དེ། སྔ་མོའི་དུས་ཀྱི་གཞུང་ལུགས་མ་
ལག་གིས་དུས་རྒྱུན་དུ་མིའི་རིགས་ལ་སྒྲུབ་དཀའ་བའི་ལས་དོན་འབའ་ཞིག་སྒྲུབ་ཏུ་འཇུག་ལ་སྒྲུབ་
ན་ལྷ་ཡུལ་དུ་འཕོས་ཐུབ་པའི་ཆ་རྐྱེན་བཏོན་ཏེ། རྟག་ཏུ་ཁོ་ཚོར་བྱམས་སྙིང་རྗེ་དང་གུ་ཡངས་ལྡན་
དགོས་པ་དང་། འདོད་ཆགས་དང་ཞེ་སྡང་སོགས་སྤང་དགོས་པའི་བླང་བྱ་འདོན་པར་མ་ཟད།
ད་དུང་བདག་འཛིན་སྤང་དགོས་པའི་བླང་བྱ་ཡང་འདོན། ཡིན་ནའང་མི་ཕལ་ཆེ་བའི་ངོས་ནས་
བཤད་ན་དངོས་གནས་བཙན་ཤེད་ཀྱིས་འགྲུབ་ཐབས་མེད་པའི་ལས་ཤིག་སྒྲུབ་ཏུ་བཅུག་པ་ཞིག་
ཅི་ལ་མིན། དེའི་རྐྱེན་གྱིས་མི་ཆོས་ཀུན་སྤྱོད་ལོ་རྒྱུས་ཀྱི་གླེགས་བམ་ཁ་ཕྱེ་ནས་བལྟས་ཚེ། ཕུགས་
བསམ་ངོ་མཚར་ཅན་མང་པོ་མཐོང་རུང་། ཡིད་ཕམ་པ་ཞིག་ནི་ཧ་ལམ་མི་གཅིག་གིས་ཀྱང་མངོན་
འགྱུར་བྱུང་མེད། ཡེ་ཤུའི་ཆོས་པ་མང་ཆེ་བའི་བྱ་སྤྱོད་ཡེ་ཤུ་དང་མི་མཚུངས་ལ། ནང་པའི་ཆོས་
ལུགས་ལ་དད་མཁན་མང་ཆེ་བས་ཀྱང་སྟོན་པའི་གསུང་རྩིས་མེད། རུའུ་ལུགས་པ་མང་ཆེ་བའི་བྱ་
སྤྱོད་ཀྱིས་ཀྱང་ཁུང་ཙིའི་མགོ་བོ་འཕྲེད་དུ་གཡུགས་ངེས།
འོན་ཀྱང་དེ་རིང་གི་གནས་ཚུལ་མི་འདྲ་བས་མི་མང་ཆེ་བས་ལས་སླ་མོའི་སྒོ་ནས་མ་རྩ་རིང་
ལུགས་དང་འཛད་སྤྱོད་རིང་ལུགས་ཀྱི་ཕུགས་བསམ་འགྲུབ་ཐུབ། འདུ་ཤེས་གསར་པས་ཁས་ལེན་
བྱས་པའི་དག་ཞིང་འདིར་འགྲོ་འདོད་ན་རྒྱུ་ཆེན་དག་གིས་མུ་མཐུད་དུ་འདོད་རྔམ་ཆེན་པོས་དུས་
ཚོད་བེད་སྤྱད་དེ་ཁེ་བཟང་དེ་བས་མང་པོ་འཐོབ་པར་བྱེད་དགོས་ལ། སྤྱིར་བཏང་གི་མང་ཚོགས་
ལ་མཚོན་ན་རང་ཉིད་ཀྱི་འདོད་པ་དང་རེ་འདོད་ཚིམ་པར་བྱ་ཆེད། གང་མཁོ་བ་དེ་ཉོ་སྒྲུབ་བྱ་རྒྱུ་
དེ་རེད། འདི་ནི་མིའི་རིགས་ཀྱི་ལོ་རྒྱུས་ཐོག་ཐེངས་དང་པོར་དད་ལྡན་པས་ཆོས་ལུགས་ཀྱིས་བཏོན་
པའི་མཐར་ཐུག་གི་དམིགས་འབེན་མངོན་འགྱུར་བྱས་པ་རེད། ཡིན་ནའང་འདིས་ཁས་ལེན་བྱས་
པའི་དག་ཞིང་ནི་ག་འདྲ་ཞིག་ཡིན་པ་ང་ཚོས་ཇི་ལྟར་རྟོགས་ཤེ་ན། དྲིས་ལན་ནི་བརྙན་འཕྲིན་ལ་
གཟིགས་དང་ཁྱེད་ཀྱིས་མྱུར་དུ་ཧ་གོ་འོང་ངོ༌།། །།

ས་བཅད་བཅོ་བརྒྱད་པ།
འགྱུར་བ་མེད་པའི་གསར་བརྗེ་ཞིག

བཟོ་ལས་གསར་བརྗེ་ཡིས་བྱེད་ཐབས་གསར་པ་རྙེད་དེ་ནུས་ཚད་བརྗེ་བསྒྱུར་དང་ཚོང་རྫས་
ཐོན་སྐྱེད་བྱས་པའི་དབང་གིས་མིའི་རིགས་ཉེ་གམ་གྱི་སྐྱེ་ཁམས་ཁོར་ཡུག་གི་མ་ལག་ལ་བརྟེན་
ཚད་ཉུང་དུ་ཕྱིན་པས། མཐར་མིའི་རིགས་ཀྱིས་ནགས་ཚལ་གཅོད་པ་དང་ན་ཐང་གི་ཆུ་ཡར་འཐེན་
ནས་སྐམ་པར་བྱས་ཤིང་། ་ཆུ་རགས་བརྒྱབ་ནས་ཐང་གཤོང་ལ་ཆུས་གཏམས་པར་བྱས་རྗེས་རིང་
ཚད་ལ་བསྡོམས་པའི་སྤྱི་ལེ་ཁྲི་འགའ་ཡོད་པའི་ལྕགས་ལམ་བཟོས་ཤིང་མཁའ་ལ་ཟུག་པའི་ཐོག་
ཁང་བརྩིགས་ཏེ། གོ་ལ་འདིར་མུ་ནས་མུ་རུ་ཤེས་མིའི་དགོས་མཁོ་དང་འཚམ་པར་བྱས། ཡིན་
ནའང་སྐྱེ་རིགས་གཞན་པའི་གནས་ཡུལ་ལ་གཏོར་བརླག་ཐེབས་པས་འཕྲལ་དུ་རྩ་མེད་དུ་འགྲོ་རུ་
བཅུག སའི་གོ་ལ་ནི་སྔོན་ཆད་ནམ་མཁའ་གཡའ་དག་ཅིང་ས་གཞི་སྔོ་ཐིང་ངེར་ཡོད་ཀྱང་། ད་ལྟ་
ཨར་འདམ་དང་སྤོས་འགྱིག་ལས་གྲུབ་པའི་ཚོང་ར་ཞིག་ཏུ་གྱུར་ཡོད།
དེ་རིང་ས་སྒང་འདིའི་སྟེང་ཧ་ལམ་ཤེས་མི་དུང་ཕྱུར70ལྷག་འཚོ་སྡོད་བྱས་ཡོད་ལ། གལ་ཏེ་
མི་ཡོད་དོ་ཅོག་རྒྱ་མ་ཆེན་པོ་ཞིག་ལ་བཞག་ནས་འཇལ་ཚེ། སྤྱིའི་ལྗིད་ཚད་ཕལ་ཆེར་ཏུན་དུང་
ཕྱུར་གསུམ་ཙམ་ཟིན། གལ་སྲིད་ཁྱིམ་བྱ་དང་སྒོ་ཕྱུགས(ཟོག་དང་ཕག ལུག བྱ་ལ་སོགས་པ། )
ཡོངས་རྫོགས་ཀྱང་རྒྱ་མ་ཆེན་པོ་གཞན་ཞིག་གི་སྟེང་དུ་བཞག་ནས་འཇལ་ན། ཁྱོན་བསྡོམས་ཏུན་
དུང་ཕྱུར་བདུན་ལ་སླེབས་ཐུབ། དེ་བཞིན་དུ་གལ་ཏེ་ད་ལྟ་ཡོད་པའི་རི་སྐྱེས་སྲོག་ཆགས་ཆེ་གྲས
( ཕག་རྒོད་དང་བྱ་ཁྱེའུ། གླང་ཆེན། ཆུ་སྲིན་ལ་སོགས། ) ཀྱང་རྒྱ་མར་འཇལ་པ་ཡིན་ཚེ། སྤྱིའི་ལྗིད་
ཚད་ཏུན་དུང་ཕྱུར1ཀྱང་ཟིན་གྱིན་མེད། ང་ཚོས་བྱིས་པའི་དཔེ་དེབ་དང་བརྙན་འཕྲིན་སྟེང་དུ་
ཤྭ་བ་སྐེ་རིང་དང་སྤྱང་ཀི སྤྲ་མི་སོགས་རྟག་ཏུ་མཐོང་ཐུབ་མོད། དོན་དངོས་སུ་འཛམ་གླིང་སྟེང་
རི་སྐྱེས་སྲོག་ཆགས་འདི་དག་འགའ་ཤས་ཤིག་མ་གཏོགས་ལྷག་མེད། འཛམ་གླིང་ཡོངས་སུ་ཤྭ་བ་
སྐེ་རིང་ཁྲི8ཙམ་མ་གཏོགས་ལྷག་མེད་ནའང་བ་གླང་དུང་ཕྱུར15ཡོད་པ་དང་། སྤྱང་ཀི་འབུམ2མ་
གཏོགས་མེད་རུང་ཁྱི་དུང་ཕྱུར4ཡོད་པ་དང༌། སྤྲ་མི་འབུམ2ཁྲི5ལས་མེད་ཀྱང་མི་དུང་ཕྱུར70ཡོད་
པ་རེད། འདི་ལས་མིའི་རིགས་ཀྱིས་དངོས་གནས་འཛམ་གླིང་ཡོངས་ལ་བཙན་དབང་བྱས་ཡོད་པ་
ངང་ངམ་ཤུགས་ཀྱིས་རྟོགས་ཐུབ།
ཡིན་ནའང་སྐྱེ་ཁམས་ཁོར་ཡུག་ཇེ་སྡུག་ཏུ་སོང་ན་ཐོན་ཁུངས་དཀོན་པ་ཡང་མ་ཡིན་ཏེ། ང་
ཚོས་ས་བཅད་སྔོན་མར་བཤད་ཟིན་པ་ལྟར། མིའི་རིགས་ཀྱིས་སྤྱོད་དུ་རུང་བའི་ཐོན་ཁུངས་དོན་
དངོས་སུ་མུ་མཐུད་དུ་འཕར་སྣོན་བྱུང་བར་མ་ཟད། འཕེལ་ཕྱོགས་འདི་ད་དུང་མུ་མཐུད་དུ་རྒྱུན་
འཁྱོངས་བྱེད་ནུས། དེ་འདྲ་ཡིན་པའི་དབང་གིས་ཐོན་ཁུངས་དཀོན་པར་གྱུར་ནས་འཇིག་རྟེན་
འཇིག་པར་སྨྲ་བའི་ལུང་བསྟན་དེ་དག་དོན་གྱིས་བདེན་པར་གྲུབ་མེད། ཡིན་ནའང་སྐྱེ་ཁམས་ཁོར་
ཡུག་ཇེ་སྡུག་ཏུ་སོང་ཟིན་པ་ནི་དངོས་གནས་ཁུངས་ལུང་ཡོད་པའི་གཏམ་དུ་འཁུམས། ང་ཚོའི་མ་
འོངས་པར་ཤེས་མི་རྣམས་ལ་རྒྱུ་ཆ་གསར་པ་དང་ནུས་ཁུངས་གསར་པ་སྣ་ཚོགས་དབང་སྲིད་མོད།
དུས་མཚུངས་སུ་ད་ལྟའི་ཆེས་མཐའ་མའི་རང་བྱུང་གི་འཚོ་གནས་བྱེད་ས་ཡང་གཏོར་བརླག་བྱས་
ནས་སྐྱེ་རིགས་མང་ཆེ་བ་རྩ་སྟོངས་སུ་འགྲོ་ངེས་རེད།
དོན་དངོས་སུ་སྐྱེ་ཁམས་ཉམས་ཉེན་འདིས་ཐ་ན་ཤེས་མི་རང་ཉིད་ཀྱི་འཚོ་གནས་ལ་ཡང་
ཉེན་ཁ་བཟོ་སྲིད་དེ། སའི་གོ་ལ་ཡོངས་སུ་དྲོད་འགྱུར་དང་མཚོ་ངོས་ཇེ་མཐོར་སོང་བ། སྦགས་
བཙོག་ཚད་མེད་བྱས་པའི་དབང་གིས་སའི་གོ་ལ་མིའི་རིགས་ལ་མཚོན་ན་རིམ་གྱིས་འཚོ་ཐབས་
བྲལ་བར་གྱུར་ཏེ། མ་འོངས་པར་མིའི་རིགས་ཀྱིས་རང་གིས་བཟོས་པའི་རང་བྱུང་གནོད་སྐྱོན་ལ
རྒྱུན་ཆད་མེད་པར་འཐབ་རྩོད་བྱེད་པ་མཐོང་སྲིད། མིའི་རིགས་ཀྱིས་རང་ཉིད་ཀྱི་སྟོབས་ཤུགས་ལ་
བརྟེན་ནས་རང་བྱུང་ལ་འཐབ་རྩོད་བྱས་ནས་སྐྱེ་ཁམས་མ་ལག་ཡོངས་ཀྱིས་རང་གི་དགོས་མཁོ་
བསྐང་དགོས་ན། ཚོད་དཔག་མི་ནུས་པའི་ཞོར་སྐྱོན་སྔར་ལས་མང་པོ་འབྱུང་སྲིད། སྐབས་དེར་
སླེབས་དུས། གཞི་ནས་ཛ་དྲག་ཆེ་བའི་བྱེད་ཐབས་ལ་བརྟེན་ཏེ་སྐྱེ་ཁམས་མ་ལག་ལ་ཚོད་འཛིན་བྱ་
དགོས། ཡིན་ནའང་རྙོག་འཛིང་དེ་ལས་ཆེན་པོ་འབྱུང་སྲིད་པ་རེད།
མི་མང་པོས་དེ་ནི “རང་བྱུང་གི་འཇིག་པ” ཡིན་པར་སྨྲ་ཡང་། དོན་གྱིས “བསྒྱུར་བཅོས”
བྱས་པ་ལས “འཇིག་པ” མ་ཡིན་ཏེ། རྒྱུ་མཚན་ནི་རང་བྱུང་ལ “འཇིག་པ” མེད་པས་སོ། །ལོ་ངོ་
ཁྲི6500གོང་རོལ་ཏུ་སྐར་རྡོ་ཞིག་སར་ལྷུང་སྟེ་གཏུམ་འབྲུག་མཐའ་དག་རྩ་མེད་དུ་བཟོས་ཀྱང༌། འོ་
འཐུང་སྲོག་ཆགས་རྣམས་ཀྱི་ངོས་ནས་བཤད་ན་འཚོ་གནས་ཀྱི་སྒོ་མོ་གསར་པ་ཞིག་ཕྱེ། དུས་དེ་རིང་
མིའི་རིགས་ཀྱིས་སྐྱེ་རིགས་མང་པོ་ཞིག་རྨེག་མེད་དུ་གཏོང་བཞིན་ཡོད་ལ། ཐ་ན་མིའི་རིགས་རང་
ཉིད་ཀྱང་དེའི་ནང་དུ་འདུ་སྲིད། དེ་འདྲ་ཡིན་ནའང་སྐྱེ་དངོས་ཁ་ཤས་སྔར་བཞིན་བདེ་བླག་ངང་
འཚོ་ཐུབ་སྟེ། དཔེར་ན། ཙི་གུ་དང་བསེ་སྦྲང་ནི་ཤིན་ཏུ་དར་བའི་དུས་སྐབས་ཤིག་ཡིན་ཞེས་བཤད་
ཆོག་པས། གལ་སྲིད་དེ་རིང་ཉིང་རྡུལ་གྱི་གནོད་སྐྱོན་བྱུང་ནས་འཇིག་རྟེན་འདི་འཇིག་པའི་དབང་
དུ་བཏང་ནའང་། ཞུམ་མེད་ཀྱི་སྲོག་ཆགས་འདི་དག་ཞིག་རོའི་གས་སྲུབས་ནས་ལངས་ཡོང་སྟེ། རང་
ཉིད་ཀྱི་གཞི་རྒྱུ་མུ་མཐུད་དུ་མི་རབས་ནས་མི་རབས་བར་རྒྱུད་འཛིན་བྱེད་དུ་འཇུག་ནུས། དེར་
བརྟེན་ད་ལྟ་ནས་ལོ་ངོ་ཁྲི6500འགོར་རྗེས། རིག་པ་རྒོད་པའི་ཙི་གུ་ཁྱུ་གཅིག་བྱུང་ནས་ང་ཚོས་ད་
ལྟ་སྐར་རྡོ་ཞིག་གིས་གཏུམ་འབྲུག་ཐམས་ཅད་རྨེག་མེད་དུ་བཅོམས་པ་ལ་བཀའ་དྲིན་ཞུས་པ་ནང་
བཞིན། དེ་དག་གིས་ཀྱང་མིའི་རིགས་ཀྱིས་བཟོས་པའི་གོད་ཆག་འདི་ལ་བཀའ་དྲིན་ཞུ་སྲིད།
གང་ལྟར་ཀྱང༌། ད་ལྟ་མིའི་རིགས་རྨེག་མེད་དུ་བཏང་འགྲོ་བར་བགྲོ་གླེང་བྱས་ན་ད་དུང་
ཅུང་སྔ་དྲགས་སོང་། བཟོ་ལས་གསར་བརྗེ་བྱས་པ་ནས་བཟུང་འཛམ་གླིང་གི་མི་གྲངས་འཕར་
ཚད་སྔ་ན་བྱུང་མ་མྱོང་བའི་རྩེར་སོན་ཡོད། སྤྱི་ལོ1700ལོར་འཛམ་གླིང་ཡོངས་སུ་མི་གྲངས་དུང་
ཕྱུར7ལ་ཉེ་བ་ཡོད། ཕྱིས་སུ་སྤྱི་ལོ1800ལོར་མི་གྲངས་དུང་ཕྱུར9.5ལ་མ་གཏོགས་སླེབས་ནུས་མེད།
ཡིན་ནའང་སྤྱི་ལོ1900ལོར་མི་གྲངས་ལྡབ་གཅིག་ལ་ཉེ་བ་འཕར་ཏེ་དུང་ཕྱུར16ལ་སླེབས་པ་དང༌།
སྤྱི་ལོ2000ལོར་ལྡབ་བཞིས་མང་དུ་ཕྱིན་ཏེ་མི་གྲངས་དུང་ཕྱུར60ལ་སླེབས་པ་དང་། སྤྱི་ལོ2014ལོར་
མི་གྲངས་དུང་ཕྱུར70ལ་སླེབས་ཡོད་དོ། །
དར་སྲོལ་ཆེ་བའི་དེང་རབས།
ཤེས་མི་རྣམས་ལ་རང་བྱུང་ཁམས་ཀྱིས་རིམ་བཞིན་གཅུན་འདོམས་བྱ་ནུས་ཀྱིན་མེད་ཀྱང༌།
དེང་རབས་ཀྱི་ཐོན་ལས་དང་སྲིད་གཞུང་གིས་ཚོད་འཛིན་བྱས་དང་བྱེད་བཞིན་ཡོད། བཟོ་ལས་
གསར་བརྗེས་སྤྱི་ཚོགས་བསྒྱུར་བཀོད་བྱེད་པའི་ཚོད་ལྟའི་རང་བཞིན་གྱི་ལས་ཀ་སྒྲུབ་སྟངས་མང་
པོ་བསྐྱེད་པས། མིའི་རིགས་ཀྱི་རྒྱུན་ལྡན་གྱི་འཚོ་བ་དང་སེམས་ཁམས་ལ་འགྱུར་བ་གཏོང་བའི་དོན་
རྐྱེན་དེ་ལས་ཀྱང་མང་བ་སྨོས་མ་དགོས། དེའི་ཁྲོད་ཀྱི་དཔེ་མཚོན་གཅིག་ནི། སྔ་མའི་སྲོལ་རྒྱུན་ཞིང་
ལས་སྤྱི་ཚོགས་ཀྱི་དུས་ཚོད་གོམ་འགྲོས་ལ་བཟོ་ལས་སྤྱི་ཚོགས་ཀྱི་གཅིག་གྱུར་དང་ཞིབ་ཕྲ་ལྡན་པའི་དུས་ཚོད་ཀྱིས་ཚབ་བྱས་པ་དེ་རེད།
སྲོལ་རྒྱུན་ཞིང་ལས་ཀྱིས་རང་བྱུང་གི་དུས་ཚིགས་དང་སྐྱེ་ལྡན་འཚར་ལོངས་ཀྱི་དུས་ཚོད་ལ
གཞིགས་ཤིང་། སྐབས་དེར་སྤྱི་ཚོགས་ཕལ་ཆེ་བས་ཡང་དག་པའི་སྒོ་ནས་དུས་ཚོད་འཇལ་མི་ནུས་
ལ། དོན་དག་འདིར་སྤྲོ་བ་ཡང་ཆེན་པོ་མེད། རྒྱུ་མཚན་ནི་སྐབས་དེར་ཆུ་ཚོད་འཁོར་ལོ་དང་དུས་
ཚོད་ཀྱི་རེའུ་མིག་ཀྱང་མེད་པས། གཙོ་བོ་ཉི་མའི་འཁོར་བསྐྱོད་དང་རྩི་ཤིང་གི་འཚར་ལོངས་ཀྱིས་
ཐག་གཅོད་བྱེད། སྐབས་དེར་མི་ཚང་མར་གཅིག་གྱུར་གྱི་ལས་ཀའི་ཉིན་མོ་ཞིག་མེད་པར་མ་ཟད།
དུས་ཚིགས་མི་འདྲ་བའི་འཚོ་བའི་གོམས་གཤིས་ཀྱང་མི་འདྲ། ཞིང་ལས་སྤྱི་ཚོགས་ཀྱི་མིས་ཉི་མ་
མཁའ་དབྱིངས་ཀྱི་མཚམས་གང་དུ་ཡོད་དུས། ཆར་དུས་དང་ལོ་ཏོག་བསྡུ་རན་པའི་སྔ་ལྟས་ཡིན་
པ་ཤེས་མོད། ཆུ་ཚོད་ཀྱི་འདུ་ཤེས་ཁོ་ཚོའི་རྒྱུད་ན་གདོད་ནས་མེད་ལ། ལོ་ཟླའི་མཚན་ཉིད་ཀྱི་འདུ་
ཤེས་ནི་ཁོ་ཚོར་མཚོན་ན་དེ་བས་ཀྱང་ཡོད་མི་སྲིད། གལ་སྲིད་མི་ཞིག་དུས་ཀྱི་བར་སྟོང་བརྒལ་
ནས་དུས་རབས་བར་མའི་གྲོང་ཚོ་ཞིག་ཏུ་སླེབས་ཏེ། ས་གནས་དེ་གའི་མི་ལ “ད་ལོ་ལོ་གང་ཞིག་
རེད” ཅེས་དྲིས་ན། ས་གནས་དེ་གའི་མི་རྣམས་ཀྱིས་གྱོན་པ་མཚར་རོ་གྱོན་པའི་ཁྱོད་ཀྱིས་དྲི་བ་དེ་
འདྲ་དྲིས་པ་ལ། ཀླད་པར་སྐྱོན་ཞིག་ཡོད་པར་བསམ་འོང་ངོ་། །
དུས་རབས་བར་མའི་ཞིང་པ་དང་ལྷམ་བཟོ་མཁན་ལ་བསྡུར་ན། དེང་རབས་བཟོ་ལས་ཀྱིས་
ཉི་མའམ་དུས་ཚིགས་ལ་གཏན་ནས་སྣང་དོགས་གང་ཡང་མི་བྱེད་ཅེས་བཤད་ཆོག་པ་དང༌། དེས་
གཙུགས་སུ་འཛིན་པ་ནི་གནད་ལ་འཁེལ་བ་དང་གཅིག་གྱུར་ཡོང་བ་བྱ་རྒྱུ་དེ་རེད། དཔེ་བཞག་ན།
དུས་རབས་བར་མའི་ལྷམ་ཚོང་ཁང་ནང་དུ་ལྷམ་བཟོ་པ་རེ་རེས་ལྷམ་མཐིལ་ནས་ལྷམ་སྒྲོག་བར་
དུ་རང་ཉིད་ཁོ་ནས་བཟོ་བཞིན་ཡོད་པས། གལ་ཏེ་ལྷམ་བཟོ་པ་ཞིག་རྗེས་སུ་ལུས་པ་ཡིན་རུང་
གཞན་གྱི་བྱ་བ་ལ་བར་ཆད་གང་ཡང་བཟོ་མི་སྲིད། གལ་ཏེ་དེང་རབས་ཀྱི་ལྷམ་ཐོན་སྐྱེད་བྱེད་པའི་
འཁོར་ཁང་དུ། བཟོ་པ་རེ་རེའི་འཕྲུལ་ཆས་ཀྱིས་ལྷམ་གྱི་ཆ་ཤས་ཆུང་ངུ་ཞིག་ལ་མ་གཏོགས་འགན་
ཁུར་མི་དགོས་ཏེ། གཅིག་གྲུབ་རྗེས་འཕྲུལ་ཆས་རྗེས་མ་ལ་སྤྲོད་ཀྱིན་ཡོད། གལ་སྲིད་དེའི་ཁྲོད་ཀྱི་
འཕྲུལ་ཆས་ག་གེ་མོའི་བཟོ་པ་གཉིད་དུ་ཡུར་ཚེ། འཕྲུལ་ཆས་ཁ་ཚང་གིས་ལས་མཚམས་འཇོག་རྒྱུ་
ལས་ཐབས་གཞན་མེད། དེའི་ཕྱིར་གནོད་པ་འདི་ལྟ་བུ་མི་འབྱུང་བའི་ཆེད་མི་ཚང་མས་ཤིན་ཏུ་
ཞིབ་ཕྲ་ལྡན་ཞིང་ཐུན་མོང་གི་དུས་ཚོད་ལ་བརྩི་སྲུང་ནན་མོ་བྱས་ཏེ། ལས་བཟོ་པ་ཚང་མ་དུས་
གཅིག་ལ་ལས་ཀར་ཡོང་དགོས་ཤིང༌། ཕོ་བ་ལྟོགས་ཀྱང་མ་ལྟོགས་ཀྱང་ཐམས་ཅད་དུས་གཅིག་ལ་
མཉམ་དུ་གུང་ཟས་བཟའ་དགོས་ལ། ལས་ཚོགས་གྲོལ་བའི་བརྡ་གྲགས་མ་ཐག་ལག་སྣེའི་ལས་ཀ་
མཇུག་མ་རྫོགས་ཀྱང་ཚང་མ་མཉམ་དུ་ཁྱིམ་ལ་ལོག་པ་རེད།
བཟོ་ལས་གསར་བརྗེ་ཡིས་མིའི་རིགས་ལ་དུས་ཚོད་དང་ཐོན་སྐྱེད་ལས་རིམ་གྱི་གོ་དོན་བསྩལ་
པར་མ་ཟད། ཁྱད་པར་དུ་གོ་དོན་འདི་དག་མིའི་རིགས་ཀྱི་བྱེད་སྒོ་ཐམས་ཅད་དུ་ཁྱབ་གདལ་དུ་བཏང་
པ་རེད། བཟོ་གྲྭས་དུས་ཚོད་སྤྱད་ནས་ངལ་རྩོལ་བྱེད་པའི་བྱ་སྤྱོད་ཚད་ལྡན་དུ་བཏང་ནས་རིང་པོ་མ་
ལོན་པར། སློབ་གྲྭས་བེད་སྤྱོད་བཏང་བ་དང་། དེའི་འཕྲོར་སྨན་ཁང་དང་སྲིད་གཞུང་གིས་བེད་སྤྱོད་
བཏང་བར་མ་ཟད། ཐ་ན་དངོས་ཟོག་སིལ་འཚོང་ཁང་གིས་ཀྱང་བེད་སྤྱོད་བཏང་པ་རེད། ཕྱིས་སུ་ཐོན་
སྐྱེད་སྒྲིག་ཆས་དང་འཕྲུལ་ཆས་མེད་པའི་གནས་དེ་དག་ཏུའང་ཆུ་ཚོད་ནི་མེད་དུ་མི་རུང་བ་ཞིག་ཏུ་
གྱུར། གང་ལྟར་བཟོ་གྲྭས་ཕྱི་དྲོའི་ཆུ་ཚོད5པར་ལས་ཀ་གྲོལ་བ་ཡིན་ཚེ། ས་ཆ་དེ་གའི་ཆང་ཁང་གིས་ཆུ་
ཚོད5:02སྟེང་དུ་ཚོང་གཉེར་བྱས་ན་དེ་བས་འོས་ཤིང་འཚམས་པ་ཞིག་མ་ཡིན་ནམ།
དུས་ཚོད་ཀྱི་མ་ལག་འདི་ཁྱབ་གདལ་བྱུང་བ་ནི་སྤྱི་སྤྱོད་སྐྱེལ་འདྲེན་གྱི་འགག་རྩར་གྱུར། གལ་ཏེ་
བཟོ་པ་རྣམས་ཆུ་ཚོད8:00པའི་ཐོག་ལས་མགོ་རྩོམ་དགོས་པའི་དབང་དུ་བཏང་ན། མེ་འཁོར་རམ་སྤྱི་
སྤྱོད་རླངས་འཁོར་ངེས་པར་དུ་ཆུ་ཚོད7:55ཡི་ཐོག་ནས་བཟོ་གྲྭའི་སྒོ་ཆེན་དུ་འབྱོར་དགོས། སྐར་མ་
འགའ་འགོར་སོང་ཚེ་ཐོན་ཚད་ཉུང་དུ་འགྲོ་བར་མ་ཟད། ཐ་ན་རྗེས་སུ་ལུས་པའི་མི་ལས་ངན་དེ་དག་
ལས་གནས་ནས་འཕུད་ངེས་རེད། སྤྱི་ལོ1784ལོར་དབྱིན་ཇི་རུ་ཆེས་ཐོག་མར་དུས་ཚོད་གཏན་འཁེལ་
བྱས་པའི་ཤིང་རྟ་འཁོར་ལོའི་སྐྱེལ་འདྲེན་ཞབས་ཕྱི་བྱུང་ཞིང༌། དེར་ཡང་ཆུ་ཚོད་ག་ཚོད་ཐོག་ཏུ་ལམ་
ལ་ཆས་དགོས་པ་བཀོད་པ་ལས་ཆུ་ཚོད་དུ་ཡི་ཐོག་འབྱོར་ཐུབ་པ་བཀོད་མེད། དུས་སྐབས་དེར་དབྱིན་
ཇིའི་གྲོང་ཁྱེར་དང་གྲོང་རྡལ་ཆེ་ཆུང་ཀུན་ལ་ཆུ་ཚོད་མི་འདྲ་བ་རེ་ཡོད་པས། ཧ་ལམ་ལོན་ཏོན་གྱི་དུས་
ཚོད་དང་ཆུ་ཚོད་ཕྱེད་ཀའི་ཧེ་བག་ཡོད་སྲིད། ལོན་ཏོན་གྱི་ཉིན་གུང་ཆུ་ཚོད12: 00ལ་སླེབས་སྐབས་
ལིས་ཝོ་ཕུ་རུ12: 20ཡིན་ལ། ཁན་ཐི་པོར་རུ11: 50ཡིན། སྐབས་དེར་ཁ་པར་དང་སྒྲ་སྡུད་འཕྲུལ་ཆས།
བརྙན་འཕྲིན་སོགས་མེད་ལ། མྱུར་བགྲོད་མེ་འཁོར་ཡང་མེད་པས་མི་ཀུན་གྱིས་དུས་ཚོད་འདི་དག་
བར་ལ་ཧེ་བག་ཡོད་པ་ཤེས་མེད་ལ། དེར་དོ་སྣང་བྱེད་པའི་དགོས་པ་ཅི་ཞིག་ཡོད་དམ།
དབྱིན་ཇིའི་ཚོང་ལས་ལྕགས་ལམ་ཐོག་མ་དེ་སྤྱི་ལོ1830ལོར་དངོས་སུ་སྤྱོད་མགོ་བརྩམས་ཤིང༌།
ལིས་ཝོ་ཕུ་ནས་མན་ཁྲི་སི་ཐི་གཉིས་མཚམས་སུ་ལས་ཡོད། ལོ10འགོར་རྗེས་དངོས་སུ་མེ་འཁོར་གཏོང་
བའི་དུས་ཚོད་ཐོག་མར་ཁྱབ་བསྒྲགས་བྱས། རྒྱུ་མཚན་ནི་མེ་འཁོར་སྲོལ་རྒྱུན་གྱི་ཤིང་རྟ་ལས་མྱུར་བས་
ས་ཆ་སོ་སོའི་དུས་ཚོད་ཀྱི་ཁྱད་པར་ཕྲན་བུ་ལས་འགལ་རྐྱེན་ཧ་ཅང་ཆེན་པོ་བཟོས་ཡོད་པས་རེད།
དེར་བརྟེན་སྤྱི་ལོ1847ལོར་དབྱིན་ཇིའི་མེ་འཁོར་ལས་རིགས་པ་ཚང་མ་མཉམ་དུ་འཛོམས་ནས་མེ་
འཁོར་གྱི་ཆུ་ཚོད་ཡོད་ཚད་གཅིག་གྱུར་གྱིས་མཐུན་སྦྱོར་བྱས་པ་བརྒྱུད། ཀུན་གྱིས་ཀི་ལིན་ཉི་ཀྲི་གནམ་
དཔྱད་ཁང་གི་ཆུ་ཚོད་ཚད་མར་འཛིན་རྒྱུ་དང༌། ཕྱིས་སུ་ལིས་ཝོ་ཕུ་དང་མན་
ཁྲི་སི་ཐི། ཀི་ལ་སི་ཀི་སོགས་གྲོང་ཁྱེར་གཞན་པའི་དུས་ཚོད་བེད་སྤྱོད་བཏང་མི་ཆོག་པ་གཏན་འབེབས་
བྱས། མེ་འཁོར་ལས་གཉེར་པས་སྣེ་ཁྲིད་པ་དང་བསྟུན་ནས་རྗེས་ལ་སྙེག་མཁན་གྱི་ལས་ཁུངས་ཇེ་མང་
ནས་ཇེ་མང་དུ་སོང་། མཇུག་མཐར་སྤྱི་ལོ1880ལོར་དབྱིན་ཇིའི་སྲིད་གཞུང་གིས་སྔ་ན་སྤོས་མ་མྱོང་
པའི་གོམ་པ་དང་པོ་སྤོས་ཏེ། བཅའ་ཁྲིམས་ཀྱི་ངོས་ཐད་ནས་དབྱིན་ཇི་རྒྱལ་ཡོངས་ཀྱི་ཆུ་ཚོད་མ་ལུས་
པ་ངེས་པར་དུ་ཀི་ལིན་ཉི་ཀྲིའི་དུས་ཚོད་ཚད་མར་འཛིན་དགོས་པ་གཏན་ལ་ཕབ། འདི་ནི་ལོ་རྒྱུས་
ཐོག་རྒྱལ་ཁབ་ཅིག་གིས་རྒྱལ་ཡོངས་གཅིག་གྱུར་གྱི་དུས་ཚོད་བེད་སྤྱད་པ་ཐེངས་དང་པོ་ཡིན་ཞིང་།
མི་དམངས་ལ་མིས་བཟོས་པའི་དུས་ཚོད་གཞིར་བཟུང་ནས་འཚོ་བ་རོལ་དགོས་པ་ལས། ས་གནས་དེ་
གའི་ཉི་མའི་འཆར་ནུབ་ལ་གཞིགས་ནས་འགྱུར་བ་ཨེན་ཙམ་གཏོང་མི་རུང་བའི་བླང་བྱ་བཏོན།
བསྒྱུར་བཅོས་ཆུང་ཆུང་འདི་ནས་མགོ་བརྩམས་ཏེ། ཕྱིས་སུ་འཛམ་གླིང་ཅན་གྱི་དུས་ཚོད་ཀྱི་དྲ་
རྒྱ་རུ་འཕེལ་རྒྱས་བྱུང་སྟེ། གོ་ལ་ཧྲིལ་པོའི་དུས་མཉམ་པའི་ཧེ་བག་སྐར་ཆ་གཅིག་ཀྱང་བརྒལ་མེད་
པ་རེད། རླུང་འཕྲིན་སྨྱན་སྦྱོར་ཐོག་མར(རླུང་འཕྲིན་སྔ་མ་དང་བརྙན་འཕྲིན་ཕྱི་མ།)བྱུང་བ་ནས་
བཟུང་། མིའི་རིགས་ཆུ་ཚོད་ཀྱི་འཇིག་རྟེན་དུ་སླེབས་ཡོད་པ་དང༌། ཕྱོགས་གཅིག་ནས་རླུང་འཕྲིན་
སྨྱན་སྦྱོར་དེ་ལས་ལག་བསྟར་བྱེད་མཁན་དང་བརྒྱུད་བསྒྲགས་བྱེད་མཁན་གཙོ་བོར་གྱུར། ཆེས་
ཐོག་མར་རླུང་འཕྲིན་གྱི་ནང་དོན་ནི་དུས་བརྡ་གཏོང་བའི་བརྡ་རྟགས་ཡིན་ཞིང་། རླུང་འཕྲིན་ལས་
གྲགས་པའི་སྒྲ་དེར་བསྟུན་ནས་རྒྱང་རིང་མཐའ་འཁོབ་ཀྱི་མི་དམངས་དང་མཚོ་ཐོག་གི་གྲུ་གཟིངས་
སོགས་ཀྱིས་ཆུ་ཚོད་འཁོར་ལོ་ཐོད་གཏུག་གིན་ཡོད། ཕྱིས་སུ་ད་གཟོད་རླུང་འཕྲིན་ལས་ཆུ་ཚོད་རེར་
གསར་འགྱུར་བསྒྲགས་པའི་གོམས་སྲོལ་ཆགས་པས། དུས་ད་ལྟ་ཡང་གསར་འགྱུར་གྱི་མགོར་སྔར་
བཞིན་སྐབས་ཐོག་དེའི་དུས་བརྡ་གཏོང་བཞིན་ཡོད་པར་མ་ཟད། ཐ་ན་ཛ་དྲག་ཅན་གྱི་དམག་
འཁྲུག་བྱུང་ཡང་དུས་བརྡ་བཏང་བའི་རྗེས་སུ་ད་གཟོད་དམག་འཁྲུག་གི་ནང་དོན་གཏོང་བ་རེད།
འཛམ་གླིང་འཁྲུག་ཆེན་གཉིས་པའི་སྐབས་སུ་དབྱིན་ཇིའི་རླུང་འཕྲིན་ཀུང་སིའི་གསར་འགྱུར་ན་ཙིས་
བཙན་བཟུང་བྱས་པའི་ཡོ་རོབ་ས་ཁུལ་དུ་བསྒྲགས་དུས། གསར་འགྱུར་གྱི་ལེ་ཚན་རེ་རེའི་མགོར་ཅོང་
བརྡ་ཆེན་པོ་ཞིག་གིས་དུས་བརྡ་ཐད་གཏོང་བྱས་པས། འདི་ནི་རང་དབང་གི་ཅོང་བརྡ་ཡིན་ཞེས་
ཀྱང་བཤད་ཆོག ཐ་ན་ད་དུང་འཇར་མན་གྱི་དངོས་ལུགས་རིག་པ་བ་འགས་ཅོང་སྒྲའི་ཁྱད་པར་ཕྲ་
མོ་ཙམ་ལ་གཞིགས་ཏེ། ལོན་ཏོན་གྱི་གནམ་གཤིས་ལ་བརྟག་པའི་ཐབས་ལམ་རྙེད་པར་སྐད། འཇར་
མན་གྱི་མཁའ་དམག་གི་ངོས་ཐད་ནས་བཤད་ན། འདི་ནི་དམག་འཁྲུག་གི་གསང་བ་རྩ་ཆེན་ཞིག་
ཡིན་པ་བཤད་ཅི་དགོས། ཕྱིས་སུ་དབྱིན་ཇིའི་གསང་བའི་ལས་ཁུངས་ཀྱིས་དོན་དག་འདི་ཤེས་རྗེས།
སྒྲ་ཕབ་བྱས་པའི་དུས་བརྡ་ཤིག་གཏོང་བ་ལས་ཐད་གཏོང་བྱེད་ཀྱིན་མེད།
དུས་ཚོད་ཀྱི་དྲ་རྒྱའི་མ་ལག་འདི་བདེ་བླག་ངང་འཁོར་བསྐྱོད་བྱ་ཐུབ་ཆེད། མི་རྣམས་ཀྱིས་
གང་སར་རིན་གོང་དམའ་ཞིང་དུས་ཚོད་ཡང་དག་ཅན་གྱི་སྟབས་བདེ་ཆུ་ཚོད་འཁོར་ལོ་མཐོང་ཐུབ་པ་རེད།
སྐབས་དེར་དབུས་ཤར་རམ་མེ་གླིང་ལྷོ་མར་དུས་ཚོད་ལྟ་ཆས་ཉུང་ཤས་ལས་མེད་
ཀྱང༌། ཡོ་རོབ་ཀྱི་དུས་རབས་བར་མའི་མཁར་གྲོང་དུ་རྒྱུན་པར་གྲོང་ཁྱེར་ཡོངས་ཀྱིས་ཆུ་ཚོད་
འཁོར་ལོ་གཅིག་མཉམ་སྤྱོད་བྱེད་དེ། གྲོང་ཁྱེར་དབུས་ན་གནས་པའི་ཐང་ཆེན་དུ་ལྕོག་མཁར་ཆེན་
པོ་ཞིག་བསྐྲུན་པའི་ཐོག་ཏུ་ཆུ་ཚོད་འཁོར་ལོ་ཆེན་པོ་ཞིག་ཡོད། ལྕོག་མཁར་གྱི་སྟེང་དུ་ཡོད་པའི་ཆུ་
ཚོད་འཁོར་ལོ་འདི་དག་གདོད་ནས་ཡང་དག་ཅིག་ཡིན་མྱོང་མེད། ཡིན་ནའང་གྲོང་ཁྱེར་དུའང་ཆུ་
ཚོད་འཁོར་གཞན་པ་མེད་པས། ཡང་དག་མིན་པ་ལ་ཡང་འབྲེལ་བ་ཆེར་མེད་པ་འདྲ། འོན་ཀྱང་
དུས་ད་ལྟ་འབྱོར་བ་ལྡན་པའི་ཁྱིམ་ཚང་རང་ག་བ་ཞིག་ལ་ཡོད་པའི་ཆུ་ཚོད་འཁོར་ལོའི་གྲངས་ཀ་
དུས་རབས་བར་མའི་རྒྱལ་ཁབ་ཅིག་ལས་ཀྱང་རིང་དུ་བརྒལ་ཡོད། ད་ལྟ་ཆུ་ཚོད་ག་ཚོད་ཡིན་པ་
ཤེས་འདོད་ཚེ། ལག་མགོའི་ཆུ་ཚོད་འཁོར་ལོ་དང་ལག་འཕྲིན་སྟེང་གི་ཆུ་ཚོད། སྔས་མགོའི་ཆུ་ཚོད།
ཇ་ཁང་ལྡེབས་ངོས་ཀྱི་ཆུ་ཚོད། རླབས་ཕྲན་ཐབ་ཀའི་སྟེང་གི་ཆུ་ཚོད། བརྙན་འཕྲིན་འཕྲུལ་ཆས་
སམ་ཡང་ན་གཟུགས་སྡེར། ཐ་ན་གློག་ཀླད་ཀྱི་ལས་བྱའི་ཚན་བྱང་སྟེང་གི་ཆུ་ཚོད་འཁོར་ལོ་སོགས་
ཀྱིས་ཁྱོད་ལ་ད་ལྟ་ཆུ་ཚོད་ག་ཚོད་ཡིན་པ་བཤད་འོང་། ཡིན་ནའང་ད་ལྟ་ཆུ་ཚོད་ག་ཚོད་ཡིན་པ་
ཤེས་མི་འདོད་པར་བྱེད་པ་ནི་དངོས་གནས་དཀའ་བའི་ཚོད་དུ་གདའ།
སྤྱིར་བཏང་གི་མི་ཞིག་གིས་ཉིན་རེར་ཆུ་ཚོད་ལ་ཐེངས་བདུན་ལྟ་བར་བྱེད། རྒྱུ་མཚན་ནི་ད་ལྟ་ང་
ཚོས་ཡོད་ཚད་དུས་ཚོད་ལྟར་ལེགས་འགྲུབ་ཡོང་དགོས་པ་དང་མཚུངས། ཞོགས་པར་སྒྲ་སྒྲོག་ཆུ་ཚོད་
ཀྱིས་ཆུ་ཚོད་བདུན་པར་ང་ཚོ་གཉིད་ལས་དཀྲོགས་རྗེས། ང་ཚོས་སྐར་མ50བེད་སྤྱད་ནས་འཁྱགས་
སྒམ་ནང་གི་བཏུང་བྱ་སྲོ་བ་དང་། སོ་ཤད་ཀྱིས་སྐར་མ3ལ་སོ་བཀྲུས་ནས་གློག་སྒུལ་སོ་ཤད་ལས་སྒྲ་
གྲགས་རྗེས། ང་ཚོ་ཆུ་ཚོད7དང་སྐར་མ40སྟེང་གི་མེ་འཁོར་ལ་བསྡད་དེ་ལས་ཚོགས་ལ་འགྲོ་དགོས།
ལུས་ཕུང་སྦྱོང་བརྡར་བྱེད་པའི་འཕྲུལ་ཆས་ལས་སྦྱོང་བརྡར་བྱས་ནས་དེ་ལས་ཆུ་ཚོད་ཕྱེད་ཀ་འགོར་
ཟིན་པའི་བརྡ་ཞིག་བརྒྱབ་རྗེས། དགོང་མོའི་ཆུ་ཚོད7པའི་སྟེང་བརྙན་འཕྲིན་འཕྲུལ་ཆས་མདུན་དུ་
བསྡད་ནས་རང་ཉིད་དགའ་བའི་ལེ་ཚན་ལ་ལྟ་ཞིང༌། གོ་རིམ་དེའི་ཁྲོད་དུ་ཆུ་ཚོད་ངེས་ཅན་རེའི་ནང་
དུ་སྐར་ཆ་རེར་སྒོར་མོ་ཁྲི་ཕྲག་དུ་མ་དགོས་པའི་བརྡ་ཁྱབ་ཀྱིས་མཚམས་གཅོད་པར་བྱེད། ཐ་ན་ཁྱེད་
རང་བླ་འཐོར་ནས་སེམས་ཁམས་གསོ་བཅོས་བྱེད་པའི་སྨན་པར་བསྟེན་དུས་ཀྱང༌། ཁོང་གིས་ཁྱོད་ཀྱི་
འཁང་ར་ལ་ཉན་ནས་གསོ་བཅོས་བྱེད་པའི་དུས་ཚོད་ཀྱང་ཚད་ལྡན་གྱི་སྐར་མ50ཡིན་ནོ། །
བཟོ་ལས་གསར་བརྗེ་ཡིས་མིའི་རིགས་ཀྱི་སྤྱི་ཚོགས་ལ་འགྱུར་བ་གལ་ཆེན་བཅུ་ཕྲག་འགའ་
བཏང་ཡོད་ལ། བཟོ་ལས་ཅན་གྱི་དུས་ཚོད་ཀྱི་གོ་དོན་དེའི་ཁྲོད་ཀྱི་གཅིག་ཡིན་ཏེ། དེ་མིན་ད་དུང་
སྐད་གྲགས་ཆེ་བའི་འགྱུར་ལྡོག་ལ། དཔེར་ན། གྲོང་ཁྱེར་ཅན་དུ་གྱུར་པ་དང་ཞིང་པའི་གྲལ་རིམ་
མེད་པར་གྱུར་པ། བཟོ་ལས་འབྱོར་མེད་གྲལ་རིམ་དར་རྒྱས་བྱུང་བ། སྤྱིར་བཏང་གི་མང་ཚོགས་ལ་
བསྩལ་པའི་འཇོན་ནུས་དང་དམངས་གཙོ་ཅན། ལོ་ཆུང་གཞོན་ནུའི་རིག་གནས། དེ་ལས་གཞན་ཕ་
དབང་སྤྱི་ཚོགས་འཐོར་ཞིག་ཏུ་སོང་བ་སོགས་འདུ་བས་སོ། །
ཡིན་ནའང་འདི་ཐམས་ཅད་མིའི་རིགས་ཀྱི་སྤྱི་ཚོགས་གསར་བརྗེ་ཆེ་ཤོས་མིན་ཏེ། དེ་ནི་ཁྱིམ་
ཚང་དང་ཚོགས་སྡེ་འཐོར་ཞིག་ཏུ་སོང་ནས་རྒྱལ་ཁབ་དང་ཚོང་རས་དེ་དག་གི་ཚབ་བྱས་པ་ནི་
འགྱུར་བ་ཆེ་ཤོས་རེད། ང་ཚོས་མིག་སྔར་ཤེས་གསལ་ལྟར་ན། ལོ་ངོ་ཁྲི100ལྷག་གི་ཡར་སྔོན་དུ་
མིའི་རིགས་མཛའ་བཤེས་ལྡན་པའི་ཚོགས་སྡེ་ཆུང་གྲས་ཁྲོད་དུ་འཚོ་སྡོད་བྱས་ཡོད་ཅིང༌། ཁོངས་
མི་ཕལ་ཆེ་བ་གཉེན་ཉེ་ཡིན། མྱོང་རྟོགས་གསར་བརྗེ་དང་ཞིང་ལས་གསར་བརྗེ་གཉིས་ཀྱིས་འདི་
ལ་འགྱུར་བ་གང་ཡང་བྱུང་དུ་བཅུག་མེད། གསར་བརྗེ་འདི་གཉིས་ཀྱིས་ཁྱིམ་ཚང་དང་ཚོགས་སྡེ་
མི་འདྲ་བ་མཉམ་འབྲེལ་བྱས་པ་ལ་བརྟེན་ནས་ཚོ་པ་དང་གྲོང་ཁྱེར། རྒྱལ་ཁབ། བཙན་རྒྱལ་བཅས་
གྲུབ་པར་བྱས་མོད། འོན་ཀྱང་ཁྱིམ་ཚང་དང་ཚོགས་སྡེ་གཉིས་ནི་སྔར་བཞིན་མིའི་རིགས་ཀྱི་སྤྱི་
ཚོགས་ཀྱི་ཆེས་གཞི་རྩའི་གྲུབ་རྐྱེན་ཡིན། ཡིན་ནའང་ཕྱིས་སུ་བཟོ་ལས་གསར་བརྗེ་ཡིས་དུས་རབས་
གཉིས་ཡས་མས་ཀྱི་དུས་ཚོད་ཐུང་ངུ་ཞིག་སྤྱད་དེ། དེ་དག་ཞིབ་མོར་བཟོས་ནས་མ་རྡུལ་བཞིན་དུ་
བཏང་ཞིང་། སྔ་མོའི་དུས་ཀྱི་ཁྱིམ་ཚང་དང་ཚོགས་སྡེའི་བྱེད་ནུས་མང་པོ་ཞིག་ད་ལྟ་རྒྱལ་ཁབ་དང་ཚོང་རས་ཚབ་བྱེད་བཞིན་ཡོད།
ཁྱིམ་ཚང་དང་ཚོགས་སྡེ་འཐོར་ཞིག་ཏུ་སོང་བ།
བཟོ་ལས་གསར་བརྗེ་མ་བྱུང་བའི་གོང་རོལ་ཏུ་མི་མང་པོ་ཞིག་གི་ཉིན་རྒྱུན་གྱི་འཚོ་བའི་
ཁྱབ་ཁོངས་ལྟེ་བའི་ཁྱིམ་ཚང་དང་ཁྱིམ་རྒྱུད་ཆེན་མོ་ས་གནས་དེ་གའི་མཛའ་བཤེས་ཀྱི་ཚོགས་
སྡེ་བཅས་སྲོལ་རྒྱུན་གྱི་སྒྲོམ་གཞི་ཆེན་པོ་གསུམ་ལས་བརྒལ་ཐུབ་མེད། མི་ཕལ་ཆེ་བ་ཁྱིམ་རྒྱུད་
ཁེ་ལས(དཔེར་ན། ཁྱིམ་རྒྱུད་ཀྱི་ཞིང་རའམ་ཁྱིམ་རྒྱུད་ཀྱིས་གཉེར་པའི་ལས་སྒྲུབ་ཁང་ལྟ་བུ། )
དང་ཡང་ན་ཁྱིམ་མཚེས་ཀྱི་ཁེ་ལས་སུ་བྱ་བ་སྒྲུབ་ཀྱིན་ཡོད་ངེས། སྐབས་འདིའི་ཁྱིམ་ཚང་ལ་ཁྱིམ་
ཚང་གི་བྱེད་ནུས་ཕུད་ད་དུང་ཕན་བདེའི་ལམ་ལུགས་དང་འཕྲོད་བསྟེན་མ་ལག སློབ་གསོའི་མ་
ལག ཨར་ལས་ཐོན་ལས། བཟོ་སྐྲུན་བཟོ་ཚོགས། ལས་འཁྱུར་ངལ་གསོའི་ཐེབས་རྩ། འགན་བཅོལ་སྤྱི་
གཉེར་ཁང་། རྒྱང་བསྒྲགས། བརྙན་འཕྲིན། ཚགས་པར། དངུལ་ཁང་། ཐ་ན་ཉེན་རྟོག་པའི་བྱེད་ནུས་ཀྱང་ལྡན་པ་རེད།
མི་ཞིག་ལ་ན་ཚ་བྱུང་རྗེས་ཁྱིམ་ཚང་གིས་ལྟ་སྐྱོང་བྱེད་པ་དང༌། མི་ཞིག་ལོ་ན་རྒས་ཚེ་ཁྱིམ་
ཚང་གིས་ཞབས་ཏོག་ཞུ་བ།བུ་ཕྲུག་ནི་ལས་འཁྱུར་ངལ་གསོའི་ཐེབས་རྩ་ཆེས་ལེགས་ཤོས་སུ་
གྱུར་བ། མི་ཞིག་ཚེ་ལས་འདས་ཚེ་དྭ་ཕྲུག་ཁྱིམ་རྒྱུད་ཆེན་པོའི་ཁྱིམ་མི་གཞན་དག་གིས་ལྟ་སྐྱོང་
བྱེད་བཞིན་ཡོད། མི་ཞིག་གིས་སྡོད་ཁང་ཆུང་ངུ་ཞིག་ལས་དགོས་ཚེ་ཁྱིམ་རྒྱུད་ཆེན་པོའི་མི་ཡོངས་
ཀྱིས་རོགས་རམ་བྱེད་དགོས། དེ་བཞིན་དུ་མི་ཞིག་གིས་སྤྱི་གཉེར་ཁང་ཞིག་གཉེར་འདོད་ནའང་
ཁྱིམ་རྒྱུད་ཆེན་པོས་མ་དངུལ་འདོན་སྤྲོད་བྱེད་པ། མི་ཞིག་གིས་གཉེན་སྒྲིག་བྱེད་དགོས་ན་ཁྱིམ་
ཚང་གིས་ཁོ་ལ་མནའ་མ་བཙལ་ཞིང་མ་མཐའ་ཡང་ཁྱིམ་མི་དེའི་མ་འོངས་བའི་སྐྱ་ཡ་ལ་བརྟག་
དཔྱད་ཅིག་བྱ་ངེས། གལ་སྲིད་ཁྱིམ་མཚེས་དང་འགལ་ཟླ་བྱུང་ནས་ཁ་འཛིང་བྱེད་དུས་ཀྱང་ཁྱིམ་
མིས་དཔུང་རོགས་བྱེད། ནད་གཞི་ཚབས་ཆེ་བས་ཁྱིམ་ཚང་དང་ཁྱིམ་རྒྱུད་ཀྱིས་ཐག་གཅོད་མི་ནུས་
པ་དང་། ཡང་ན་སྤྱི་གཉེར་ཁང་གསར་པ་འཛུགས་དགོས་ན་མ་དངུལ་འབོར་ཆེན་དགོས་པ། ཁྱིམ་
མཚེས་བར་གྱི་ཁ་རྩོད་ཛ་དྲག་གི་འཁྲུག་པ་རུ་གྱུར་ཚེ། ས་གནས་དེ་གའི་ཚོགས་སྡེ་ཡིས་ཐེ་གཏོགས་བྱེད་ཀྱིན་ཡོད།
ས་གནས་ཀྱི་ཚོགས་སྡེ་ཡིས་ཐེ་གཏོགས་བྱེད་སྐབས། གཞི་འཛིན་ས་ནི་ས་གནས་དེ་གའི་སྲོལ་
རྒྱུན་དང་ཕར་འགྲོ་ཚུར་འོང་གིས་ཕན་ཚུན་ལ་རོགས་རམ་བྱེད་པའི་རྩ་དོན་ཡིན་ཕྱིན། ནམ་རྒྱུན་
གྱི་རང་དབང་ཚོང་རའི་མཁོ་སྤྲོད་ངེས་ལུགས་དང་ཁྱད་པར་ཆེན་པོ་ཡོད། དཔེ་བཞག་ན་སྲོལ་
རྒྱུན་གྱི་དུས་རབས་བར་མའི་སྤྱི་ཚོགས་ནང་དུ། གལ་སྲིད་ཁྱིམ་མཚེས་ཀྱིས་སྡོད་ཁང་ལས་པའམ་
ལུག་འཚོ་བར་ང་ལ་རོགས་རམ་བྱེད་དུ་བཅུག་རྗེས། ངས་དེར་གླ་ཆ་སྤྲོད་དགོས་པར་མི་འདོད་
པར་ཕྱིས་སུ་རང་ལ་མཁོ་བའི་སྐབས་སུ་ཡང་རོགས་རམ་བྱ་རྒྱུ་དེ་རེད། དུས་མཚུངས་སུ་ས་དེའི་
མངའ་བདག་གིས་ཀྱང་ང་ཚོའི་གྲོང་མི་ཡོངས་ལ་ཁོ་ལ་རོགས་རམ་བྱས་ཏེ་མཁར་རྫོང་བསྐྲུན་དུ་
བཅུག་རྗེས། གླ་ཆ་སྔར་བཞིན་སྐར་གང་ཡང་སྤྲོད་མི་སྲིད་མོད། རྐུན་ཇག་དང་ཀླ་ཀློའི་འཇིགས་
པ་བྱུང་ཚེ་ཁོས་སྲུང་སྐྱོབ་བྱེད་ཀྱིན་ཡོད། གྲོང་ཚོ་འདི་དག་གི་ནང་དུ་ཉོ་ཚོང་གི་འགྲོ་འོང་གང་
མང་ཞིག་ཡོད་ཀྱང༌། ཕལ་ཆེ་བ་ཞིག་སྒོར་མོར་འབྲེལ་བ་གཏན་ནས་མེད། སྐབས་དེའི་ཁྲོམ་རའི་
ལམ་སྲོལ་སྔ་མོ་ནས་ཡོད་ནའང་ཚད་བཀག་ཧ་ཅང་ཆེན་པོ་ཞིག་ཐེབས་ཡོད་པས། མི་རྣམས་ཀྱིས་
མཐོང་དཀོན་པའི་བྲོ་རྫས་དང་རས་ཁྲ། ལག་ཆ་བཅས་ཉོ་ཐུབ་པའམ་ཡང་ན་ཁྲིམས་རྩོད་པ་དང་
སྨན་པ་གདན་དྲངས་ཏེ་ཞབས་ཕྱི་མཁོ་སྤྲོད་བྱེད་བཞིན་ཡོད། ཡིན་ནའང༌། སྤྱིར་བཏང་དུ་ཉེར་
མཁོའི་ཐོན་རྫས་དང་ཞབས་ཕྱིའི་རིགས་ཚོང་རར་ཐོན་ཚད་བཅུ་ཆའི་གཅིག་ཀྱང་མེད་པས། མང་
ཆེ་ཤོས་ཤིག་ཁྱིམ་ཚང་དང་ཚོགས་སྡེས་འདོན་སྤྲོད་བྱེད་པ་རེད།
དེ་མིན་རྒྱལ་ཁབ་དང་བཙན་རྒྱལ་གྱིས་བྱེད་ནུས་གལ་ཆེན་ཁ་ཤས་ཀྱི་འགན་ཁུར་བཞིན་ཡོད་
དེ། དཔེར་ན། དམག་འཁྲུག་སློང་བ་དང་གཞུང་ལམ་བཟོ་བ། མཁར་རྫོང་བརྩིགས་པ་ལྟ་བུ་རེད།
འདི་དག་གི་ཆེད་དུ་རྒྱལ་པོས་དཔྱ་ཁྲལ་བསྡུ་ཞིང་སྐབས་འགར་དམག་མི་དང་ལས་བཟོ་པ་ཡང་
བསྡུ་བར་བྱེད། སྐབས་ཉུང་ཤས་ཤིག་ལ་མ་གཏོགས་རྒྱལ་པོའམ་བཙན་རྒྱལ་གྱིས་སྤྱིར་བཏང་དུ་
ཁྱིམ་ཚང་དང་ཚོགས་སྡེ་ནང་གི་ལས་དོན་ལ་ཐེ་གཏོགས་བྱེད་མི་སྲིད། གལ་ཏེ་ཐེ་གཏོགས་བྱས་ན་
ཡང་ཕན་འབྲས་ཆེན་པོ་ཐོན་མི་ནུས། གང་ལགས་ཤེ་ན། སྲོལ་རྒྱུན་གྱི་ངོས་ཐད་ནས་བཤད་ན་སྲོལ་
རྒྱུན་གྱི་ཞིང་ལས་དཔལ་འབྱོར་ཁྲོད་དུ་སྲིད་གཞུང་གི་དཔོན་རིགས་དང་ཉེན་རྟོག་པ། སྤྱི་ཚོགས་ཀྱི་
ལས་ཀ་བྱེད་མཁན། དགེ་རྒན་དང་སྨན་པ་སོགས་ཀྱི་འཚོ་ཐབས་ལ་སྤྲོད་རྒྱུའི་ཟས་རིགས་ལྷག་མ་
ཤིན་ཏུ་དཀོན་པས་སྲིད་དབང་མང་ཆེ་བས་གཞི་རྒྱ་ཆེ་བའི་ཕན་བདེ་དང་སྨན་བཅོས། ཡང་ན་སློབ་
གསོའི་མ་ལག་འཕེལ་རྒྱས་སུ་གཏོང་མི་ཐུབ། གནད་འདིའི་དབང་གིས་དོན་དག་འདི་དག་ཚང་མ་
སྔར་བཞིན་ཁྱིམ་ཚང་དང་ཚོགས་སྡེ་ལ་སྤྲད་དེ་ཐག་གཅོད་བཞིན་ཡོད། སྐབས་ཉུང་ཤས་ཤིག་ལ་ད་
གཟོད་དབང་བསྒྱུར་བས་ཞིང་པའི་ཉིན་རྒྱུན་གྱི་འཚོ་བར་ཐེ་གཏོགས་བྱེད་རྩིས་བྱས་ཏེ། ( དཔེར་ན།
ཆིན་བཙན་རྒྱལ་གྱི་གཉེན་ཉེ་ཡོད་ཚད་ཞོར་འདྲུད་ཐེབས་པའི་ཁྲིམས་ལུགས་ལྟ་བུ། ) ཁྱིམ་ཚང་གི་
བདག་པོའམ་ཚོགས་སྡེའི་ནང་གི་རྒན་པ་ཞིག་སྲིད་དབང་གི་ཚབ་བྱེད་མི་སྣར་བསྐོས་པ་རེད།
སྐབས་ལ་ལར་ཐག་རིང་ལུང་ཁུག་ཏུ་གནས་པའི་ཚོགས་སྡེའི་འགྲིམ་འགྲུལ་སྟབས་བདེ་མེད་
པ་དང་ཆ་འཕྲིན་ལ་དཀའ་ངལ་ཡོད་པས། རྒྱལ་ཁབ་མང་པོ་ཞིག་གིས་ཐད་ཀར་དཔྱ་ཁྲལ་བསྡུ་
བ་དང་དྲག་ཤུགས་ཀྱི་བསླབ་འདོམས་སོགས་དབང་བསྒྱུར་བའི་གཞི་རྩའི་དམིགས་བསལ་དབང་
ཆ་གཤམ་ལ་སྤྲོད་པ་རེད། དཔེ་བཞག་ནས་བཤད་ན། ཨོ་སི་མན་བཙན་རྒྱལ་གྱིས་ཉེན་རྟོག་པའི་
སྟོབས་ཤུགས་འབོར་ཆེན་མངགས་ནས་སྒྲིག་ལམ་སྲུང་བ་མ་ཡིན་པར། ས་གནས་ཀྱི་ཁྱིམ་རྒྱུད་ཕན་
ཚུན་ལ་སྒེར་གྱི་ཉེས་ཆད་གཅོད་དུ་བཅུག་པ་དང༌། གལ་ཏེ་ངའི་མ་སྤུན་ཕུ་བོས་མི་ཞིག་བསད་པ་
ཡིན་ན། གནོད་འཚེ་ཕོག་མཁན་གྱི་ཕུ་བོས་ཧ་ལམ་ང་བསད་ནས་ཤ་འཁོན་ལེན་པར་བྱེད། དྲག་
ཤུགས་ཀྱི་བྱ་སྤྱོད་འདི་དག་ཚད་ལས་མ་བརྒལ་ན། དབྱི་སི་ཐན་ཕུའུ་ཨེར་གྱི་སུའུ་ཏན་དང་ཐ་ན་
ཞིང་ཆེན་ཁག་གི་ཕཱ་ཞ (ཧ་ལམ་ཞིང་ཆེན་ཞིག་གི་མགོ་དཔོན་དང་མཚུངས། )ཚོས་མིག་
ཡ་གཅིག་ཞ་ར་དང་རྣ་ཡ་གཅིག་འོན་པ་བྱས་ནས་སྡོད།
ཀྲུང་གོའི་མིང་རྒྱལ་རབས་དུས་སྐབས( 1368-1644 )སུ། མིང་བཙན་རྒྱལ་གྱིས་ཚོ་དཔོན་
ལམ་ལུགས་ལག་བསྟར་བྱེད་ཀྱིན་ཡོད་པ་དང་། དུད་ཁྱིམ་བཅུ་ལ་བཅུ་ཤོག་དང་
དུད་ཁྱིམ110ལ་བརྒྱ་ཤོག་ཅེས་ཟེར། བཅུ་ཤོག་དང་བརྒྱ་ཤོག་ལམ་ལུགས་འདིར་བཅུ་དཔོན་དང་
བརྒྱ་དཔོན་རེ་བསྐོ་འཇོག་བྱས་ཏེ། ས་གནས་ཀྱི་བདེ་སྐྱོང་དང་ཁྲལ་འུ་ལག་གི་མངགས་གཏོང༌། མི་
གྲངས་ལྟར་ཁྲལ་དངུལ་བསྡུ་བ་སོགས་ལ་འགན་འཁུར་གྱིན་ཡོད་པས་བཙན་རྒྱལ་གྱིས་ཐད་ཀར་
དོ་དམ་བྱེད་མི་དགོས། བཙན་རྒྱལ་གྱི་ངོས་ཐད་ནས་བཤད་ན། བཅུ་ཤོག་དང་བརྒྱ་ཤོག་གི་ལམ་
ལུགས་འདིར་དགེ་མཚན་མང་པོ་ཞིག་ལྡན་ཞིང་། བཙན་རྒྱལ་རང་ཉིད་ཀྱིས་དཔོན་རིགས་ཁྲི་སྟོང་
མང་པོ་གསོ་མི་དགོས་པར་ས་གནས་ཀྱི་རྒན་པ་ཞིག་གིས་ཁྱིམ་ཚང་སོ་སོའི་གནས་ཚུལ་ལ་ལྟ་རྟོག་
བྱེད་ཀྱིན་ཡོད། བཅུ་དཔོན་དང་བརྒྱ་དཔོན་གྱིས་ས་གནས་ཀྱི་གནས་ཚུལ་ལ་གསལ་ཆ་ཡོད་པ་མ་
ཟད། ཁྲལ་དོན་ཡང་བདེ་བླག་ངང་འཁོར་བསྐྱོད་བྱེད་ཐུབ་པས། རྒྱལ་ཁབ་ཀྱི་དམག་དཔུང་གིས་
ཐེ་གཏོགས་གང་ཡང་བྱེད་དགོས་ཀྱིན་མེད།
དུས་སྐབས་མང་པོ་ཞིག་ལ་རྒྱལ་པོ་དང་བཙན་རྒྱལ་གཉིས་ནི་སྲུང་སྐྱོབ་ཀྱི་སྒོར་མོ་བཙན་
གྱིས་ལེན་པའི་ནག་ཚོགས་ཤིག་དང་འདྲ་ཞིང་། དེ་ལས་རྒྱལ་པོ་ནི་ནག་ཚོགས་ཀྱི་དཔོན་པོ་དང་
འདྲ་བར། སྲུང་སྐྱོབ་ཀྱི་སྒོར་མོ་བླངས་རྗེས་རང་གི་མངའ་འབངས་ཀྱི་རྒྱབ་དཔུང་བྱས་ཏེ། ཉེ་འགྲམ་
གྱི་ནག་ཚོགས་གཞན་དག་དང་ས་གནས་ཀྱི་འཁྱམ་པོས་འཚེ་བ་མེད་པར་བྱེད་པ་དང་འདྲ། དོན་
དངོས་སུ་ཡང་དེ་ལས་གཞན་པའི་བྱེད་ནུས་གང་ཡང་ཐོན་ཐུབ་ཀྱི་མེད།
ཡིན་ནའང་ཁྱིམ་ཚང་དང་ཚོགས་སྡེ་རུ་འཚོ་སྡོད་བྱེད་མཁན་རྣམས་ལ་མཚོན་ན་ང་ཚོས་
སེམས་བཞིན་པ་ལྟ་བུ་ཞིག་ཡིན་མི་སྲིད་པར་དེ་ལས་སྡུག་པོ་ཡོད། ཁྱིམ་ཚང་དང་ཚོགས་སྡེ་ཡིས་
ཁོངས་མི་དག་ལ་གཉའ་གནོན་བྱེད་ཚད་དེང་གི་རྒྱལ་ཁབ་དང་ཚོང་ར་ལས་ཀྱང་ཚབས་ཆེ། ཁྱིམ་
ཚང་དང་ཚོགས་སྡེ་འདི་དག་གི་ཁྲོད་དུ་རྟག་པར་དངངས་འཚབ་དང་དྲག་ཤུགས་ཀྱིས་ཁེངས་
ཡོད་པར་མ་ཟད། ཁོངས་མི་དག་ཀྱང་ཐབས་ཟད་འུ་ཐུག་ཏུ་གྱུར་ཡོད། སྤྱི་ལོ1750ལོ་ཡས་མས་སུ་
གལ་ཏེ་མི་ཞིག་ལ་ཁྱིམ་ཚང་དང་ཚོགས་སྡེས་སྲུང་སྐྱོབ་མེད་ཚེ། མི་འདི་ཕལ་ཆེར་འཆི་བར་གདོན་
མི་ཟ་སྟེ། བྱ་བ་དང་སློབ་གསོ་མེད་པར་མ་ཟད། ན་ཚ་འབྱུང་སྐབས་ཀྱང་རོགས་སྐྱོར་གང་ཡང་
ཐོབ་མི་ཐུབ། མི་སུ་གང་གིས་ཀྱང་ཁོ་ལ་སྒོར་མོ་བསྐྱི་མི་སྲིད་ཅིང༌། དོན་དག་བྱུང་རྗེས་སྲུང་སྐྱོང་
བྱེད་མཁན་ཡང་མེད། ཁྱད་པར་དུ་སྐབས་དེར་ཉེན་རྟོག་པ་དང་སྤྱི་ཚོགས་ཀྱི་ལས་ཀ་བྱེད་མཁན་
མེད་ལ། བཙན་ཐབས་རང་བཞིན་ལྡན་པའི་འོས་འགན་སློབ་གསོ་ཡང་མེད། འཚོ་གནས་ཀྱི་ཆེད་དུ།
གལ་སྲིད་དངོས་གནས་དོན་དག་འདི་ལྟ་བུ་བྱུང་བའི་དབང་དུ་བཏང་ན། སྐབས་དེའི་མི་རྣམས་
ཀྱིས་འཕྲལ་དུ་ཁྱིམ་ཚང་དང་ཚོགས་སྡེ་ཡི་ཚབ་བྱེད་ཅིག་འཚོལ་བ་དང་། རང་གི་ཁྱིམ་ཚང་མེད་
པར་གྱུར་པའི་ན་གཞོན་ཕོ་མོ་ལ་མཚོན་ན། གཡོག་བྱེད་སའི་ཁྱིམ་ཚང་ཞིག་རྙེད་ཚེ་དེ་ནི་ཆེས་
ལེགས་པའི་མཇུག་འབྲས་ཡིན་ཞིང་། གལ་སྲིད་དེ་ལས་ལྡོག་ན་དམག་མི་དང་གཟུགས་འཚོང་མའི་ལས་ལས་ཐབས་གཞན་མེད།
འདས་པའི་དུས་རབས་གཉིས་ཀྱི་ནང་རོལ་ཏུ་གནམ་ས་བླ་འོག་བརྗེ་བ་ལྟ་བུའི་འཕོ་འགྱུར་
བྱུང་བ་རེད་ཅེས་བཤད་ཆོག་སྟེ། བཟོ་ལས་གསར་བརྗེ་ཡིས་ཚོང་ར་ལ་སྟོབས་ཤུགས་གསར་པ་
སྤྲད་ནས་རྒྱལ་ཁབ་ལ་འཕྲིན་གཏོང་དང་འགྲིམ་འགྲུལ་ཡོ་བྱད་གསར་པ་འབོར་ཆེན་ལྡན་པར་
བྱས་པར་མ་ཟད། ཁྱད་པར་དུ་སྲིད་གཞུང་ལ་ལས་སྒྲུབ་མི་སྣ་དང་དགེ་རྒན། ཉེན་རྟོག་པ། སྤྱི་
ཚོགས་ཀྱི་བཟོ་པ་བཅས་ཡོད་པར་བྱས། སྐབས་འདི་ནས་བཟུང་སྟེ། ཚོང་ར་དང་རྒྱལ་ཁབ་ཀྱིས་
སྲོལ་རྒྱུན་གྱི་ཁྱིམ་ཚང་དང་ཚོགས་སྡེ་ནི་ལམ་གྱི་བཀག་རྡོ་ཡིན་པ་རྟོགས་རྗེས། ཕྱི་ནས་ཡོང་བའི་
ཐེ་གཏོགས་ལ་འགོག་རྒོལ་ཆེན་པོ་བྱེད་ཀྱིན་ཡོད། ཕ་མ་དང་ཚོགས་སྡེའི་ནང་གི་རྒན་རབས་དག་
གིས་ན་གཞོན་ཚོར་རྒྱལ་དམངས་སློབ་གསོའི་བསླུ་བྲིད་ཐེབས་སུ་འཇུག་འདོད་མེད་ལ། ཁོ་ཚོ་
དམག་མི་བྱེད་དུ་འཇུག་འདོད་མེད། ལྷག་པར་དུ་ན་གཞོན་རྣམས་གྲོང་ཁྱེར་གྱི་རྩ་བ་མེད་པའི་
འབྱོར་མེད་གྲལ་རིམ་དེ་བས་བྱེད་འཇུག་འདོད་མེད།
དུས་ཀྱི་དབང་གིས་རྒྱལ་ཁབ་དང་ཚོང་རའི་དབང་ཆ་རྒྱུན་ཆད་མེད་པར་རྒྱ་ཆེར་སོང་བ་
དང་བསྟུན་ནས་སྔོན་ཆད་ཀྱི་ཁྱིམ་ཚང་དང་ཚོགས་སྡེ། ཁོངས་མི་བར་གྱི་འབྲེལ་བའང་རྒྱུན་ཆད་
མེད་པར་ཉམས་དམས་སུ་བཏང༌། དེ་ནས་རྒྱལ་ཁབ་ཀྱིས་ཉེན་རྟོག་པ་མངགས་ཏེ། ཁྱིམ་རྒྱུད་
ནང་གི་སྒེར་གྱི་ཉེས་ཆད་ཀྱི་ཚབ་ཏུ་ཁྲིམས་ཁང་བཙུགས་པ་དང་། ཚོང་ར་ཡིས་ཀྱང་ཚོང་པ་ཉི་
ཚེ་བ་དང་ཚོང་པ་མངགས་ནས་ས་གནས་ཁག་གི་དུས་ཡུན་རིང་པོའི་སྲོལ་རྒྱུན་མེད་པར་བཟོས་
ཏེ། རྒྱུན་ཆད་མེད་པར་བརྗེ་བསྒྱུར་བྱེད་པའི་དར་སྲོལ་ཅན་གྱི་ཚོང་ལས་རིག་གནས་ལྷག་ལུས་
མེད་པར་བྱས་ཀྱང་། ཁྱིམ་ཚང་དང་ཚོགས་སྡེའི་སྟོབས་ཤུགས་རྨང་ནས་འཇོམས་དགོས་ན། ཁོ་
ཚོར་ད་དུང་དགྲ་ཕྱོགས་སུ་སྡོད་པའི་རང་མི་ཞིག་ལ་བརྟེན་ནས་ནང་ཁུལ་ནས་གཏོར་བཤིག་གཏོང་དགོས།
དེར་བརྟེན་རྒྱལ་ཁབ་དང་ཚོང་རས་ཁྱིམ་ཚང་དང་ཚོགས་སྡེའི་ཁོངས་མི་སོ་སོ་བཙལ་ནས་
ཁོ་ཚོ་ལ་བཟློག་ཐབས་མེད་པའི་མཐུན་རྐྱེན་བསྐྲུན་ཅིང་། ཁོ་ཚོས “རང་ཉིད་ཀྱིས་ཅི་བྱེད་བསམ་
ན་བྱེད་ཆོག་སྟེ། སུ་ཞིག་ཆུང་མ་ལེན་འདོད་པ་དང་སུ་ཞིག་གི་ཆུང་མ་བྱེད་བསམ་ན། ཕ་མའི་ངག་
ལ་ཉན་མི་དགོས། ལས་ཀ་ཅི་ཞིག་སྒྲུབ་འདོད་ན་རང་གིས་གདམ་གསེས་བྱེད་ཆོག ཁྱིམ་བདག་
གིས་བཤད་པའི་སྐད་ཆ་ལ་སེམས་ཁུར་བྱེད་མི་དགོས། གང་ནས་འདུག་བསམ་ན་དེ་རུ་བསྡད་
ཆོག་ལ། གཟའ་འཁོར་རེར་ཁྱིམ་མི་དང་མཉམ་དུ་ཟ་མ་ཐུན་གཅིག་ལས་ཟ་མ་ནུས་ཀྱང་འབྲེལ་
བ་ཅི་ཡོད། ད་ནས་བཟུང་སྟེ་ཁྱོད་རང་ཁྱིམ་ཚང་དང་ཚོགས་སྡེ་ལ་བརྟེན་མི་དགོས་ལ། ང་ཚོས
( རྒྱལ་ཁབ་དང་ཚོང་ར། ) ཁྱོད་ལ་བདག་སྐྱོང་བྱེད་ཆོག ང་ཚོས་ཁྱོད་ལ་ཟས་རིགས་དང་སྡོད་
ཁང་། སློབ་གསོ། ལུས་ཁམས་བདེ་སྲུང་། ཕན་བདེ། ལས་ཞུགས་ཀྱི་གོ་སྐབས་སྤྲོད་པར་མ་ཟད། ལས་
འཁྱུར་མ་དངུལ་དང་འགན་བཅོལ། འགན་སྲུང་བཅས་ཀྱང་སྟེར” ཞེས་བཤད་པ་རེད།
འཆར་ཡན་རིང་ལུགས་ཀྱི་རྩོམ་རིག་བརྩམས་ཆོས་ཁྲོད་རྟག་ཏུ་མི་ཀུན་གྱིས་དཀའ་སྡུག་
གྲངས་མེད་མྱངས་ནས་རྒྱལ་ཁབ་དང་ཚོང་རར་ངོ་རྒོལ་བྱེད་མོད། དོན་གྱིས་དེ་ལས་ལྡོག་པར་
གྱུར་ཡོད། རྒྱལ་ཁབ་དང་ཚོང་ར་ནི་མི་སྒེར་གྱི་ལྟོ་རྒྱབ་བརྟེན་སའི་ཕ་མ་ཟུང་ཡིན་ཞེས་བཤད་ཆོག་
པས། མི་སྒེར་ཞིག་འཚོ་གནས་ཐུབ་པར་མཐུན་རྐྱེན་སྐྲུན་མཁན་ཡིན་པས་དེ་ལ་བཀའ་དྲིན་ཞུས་
ན་འགྲིག ཚོང་རས་ང་ཚོར་བྱ་བ་དང་ཉེན་སྲུང་། ལས་འཁྱུར་མ་དངུལ་བཅས་བྱིན་པ་དང་། གལ་
ཏེ་ཆེད་ལས་སློབ་གཉེར་བྱེད་འདོད་ན་གཞུང་བཙུགས་སློབ་གྲྭར་འགྲོ་ཆོག་ལ། ཚོང་རྒྱག་འདོད་
ན་དངུལ་ཁང་ནས་དངུལ་བུན་ཡང་གཡར་ཆོག ཁང་པ་ལས་བསམ་ན་དངུལ་ཁང་དུ་ཁང་པའི་
དངུལ་བུན་བླངས་ནས་འཛུགས་སྐྲུན་སྤྱི་གཉེར་ཁང་ལ་ལས་སུ་བཅུག་ཆོག་པར་མ་ཟད། སྐབས་
འགར་ད་དུང་སྲིད་གཞུང་གི་ཁ་གསབ་བམ་ཡང་ན་འགན་བཅོལ་ཐོབ་ཐུབ། གལ་ཏེ་དྲག་ཤུགས་
ཀྱི་དོན་རྐྱེན་ལ་ཐུག་ན་ཉེན་རྟོག་པ་བཙལ་ནས་སྲུང་སྐྱོབ་བྱེད་ཆོག དེ་བཞིན་དུ་གལ་ཏེ་ནད་བྱུང་
ན་ངལ་གསོ་ཉི་མ་ཁ་ཤས་བྱས་ན་སྨན་བཅོས་འགན་བཅོལ་གྱི་ལྟ་སྐྱོང་ཐོབ་ཐུབ། ན་ཚ་ཚབས་ཆེན་
ཡིན་ཚེ་ཟླ་བ་ཁ་ཤས་ལ་ངལ་གསོ་བརྒྱབ་ནས་སྤྱི་ཚོགས་ཕན་བདེའི་ལམ་ལུགས་ལ་རོགས་རམ་
ཞུས་ཆོག གལ་ཏེ་ཉིན་ཧྲིལ་པོར་མི་གཞན་གྱིས་རོགས་རམ་བྱེད་དགོས་ན། ང་ཚོས་ཁྲོམ་རའི་ཐོག་
ཏུ་ཆེད་བསྐོས་ལྟ་སྐྱོང་བྱེད་མཁན་གླས་ཆོག མི་འདི་དག་ང་ཚོར་མཚོན་ན་ཆ་མེད་རྒྱུས་མེད་རུང་།
ང་ཚོ་ལ་དེང་སྐབས་བུ་ཕྲུག་གིས་བདག་སྐྱོང་བྱེད་ཐབས་མེད་པའི་བདག་སྐྱོང་བཟང་པོ་ཐོབ་ཐུབ།
སྔ་མོ་ནས་ལོ་རེར་སྒོར་མོ་ཅུང་ཙམ་ཞིག་གསོག་ཉར་བྱས་ཡོད་ཚེ། ང་ཚོ་རྒན་གསོ་ཁང་དུ་འོང་
ནས་མི་ཚེའི་ཆེས་མཐའ་མཇུག་གི་ལོ་ཟླ་འདི་དག་བདེ་སྐྱིད་ངང་སྐྱེལ་ཐུབ། དེ་བཞིན་དུ་རྒྱལ་ཁྲལ་
ཅུས་ཀྱིས་ང་ཚོ་མི་ཚང་མ་མི་སྒེར་རེ་ལ་རྩིས་ཡོད་པས། ང་ཚོ་ལ་ཁྱིམ་མཚེས་ཀྱི་དཔྱ་ཁྲལ་སྤྲོད་
དགོས་པའི་རེ་བ་འདོན་མི་སྲིད་ལ། ཁྲིམས་ཁང་གིས་ཀྱང་ང་ཚོ་མི་ཡོད་དོ་ཅོག་མི་སྒེར་རེ་ལ་རྩིས་
ཡོད་པས། ང་ཚོའི་གཉེན་ཉེ་ཡིས་བསགས་པའི་ཉེས་པ་ལ་འགན་འཁུར་མི་དགོས།
ཁྱད་པར་དུ་ད་ལྟ “མི་སྒེར” ལ་ངོས་འཛིན་པ་ནི་སྐྱེས་པ་ཁོ་ན་མིན་པར། བུད་མེད་དང་བྱིས་
པ་ཡང་འདུས་ཡོད། ལོ་རྒྱུས་ཐོག་བུད་མེད་ནི་ཕལ་ཆེར་ཁྱིམ་ཚང་ངམ་ཚོགས་སྡེའི་རྒྱུ་ནོར་ལ་རྩི་བཞིན་
ཡོད། ཡིན་ནའང་དེང་རབས་རྒྱལ་ཁབ་ཀྱིས་བུད་མེད་ཀྱང་མི་སྒེར་ལ་བརྩི་ཞིང་། ཁྱིམ་ཚང་ངམ་ཚོགས་
སྡེའི་གང་གི་ཡིན་རུང་། ཀུན་གྱིས་རང་ཚུགས་ཐུབ་པའི་དཔལ་འབྱོར་དང་བཅའ་ཁྲིམས་ཀྱི་ཁེ་དབང་
ལོངས་སུ་སྤྱད་ཆོག བུད་མེད་ལ་རང་ཉིད་ཀྱི་དངུལ་ཁང་གི་ཐོ་ཁུངས་དང་སུ་ཞིག་གི་ཆུང་མ་བྱེད་པར་
རང་དབང་ཡོད་པར་མ་ཟད། ཐ་ན་བཟའ་འཐོར་རམ་རང་མགོ་རང་ཐོན་ཡང་བྱེད་ཆོག
ཡིན་ནའང༌། མི་སྒེར་ལ་བཅིངས་འགྲོལ་གཏོང་དགོས་ན་རིན་དོད་གཏོང་དགོས་ཏེ། དེང་
སང་མི་གང་མང་ཞིག་གིས་ཁྱིམ་ཚང་དང་ཚོགས་སྡེའི་བྱེད་ནུས་མེད་པར་གྱུར་ནས་ཕན་ཚུན་བློ་
རྒྱང་དུ་སོང་བར་མ་ཟད། ད་དུང་སྙིང་རྗེ་བྲལ་བའི་རྒྱལ་ཁབ་དང་ཚོང་རས་ང་ཚོར་འཇིགས་སྣང་
སྐུལ་བཞིན་ཡོད། གལ་ཏེ་རྒྱལ་ཁབ་དང་ཚོང་རའི་གྲུབ་ཆ་ནི་ཁེར་རྐྱང་གི་མི་སྒེར་ཞིག་ཡིན་པ་
ལས་མཛའ་བཤེས་ཀྱི་འབྲེལ་བ་ཟབ་པའི་ཁྱིམ་ཚང་ངམ་ཚོགས་སྡེ་ཞིག་མིན་ཚེ། མི་སྒེར་གྱི་འཚོ་
བར་ཐེ་གཏོགས་བྱ་རྒྱུ་ཡང་ཧ་ཅང་སླ་མོ་རེད། དེང་གི་ཐོག་བརྩེགས་མཐོན་པོའི་སྡོད་ཁང་དུ་མི་
ཡོད་དོ་ཅོག་གིས་རང་ཉིད་རང་གི་ཁྱིམ་དུ་བཅུག་སྟེ། ཁྱིམ་ཚང་རེ་རེའི་གཙང་སྦྲའི་རིན་པ་ག་ཚོད་
སྤྲོད་དགོས་པ་ཁོ་ན་ཡང་གྲོས་ཁ་གཅིག་ལ་ཡོང་ཐབས་བྲལ་ན། ཐམས་ཅད་ལྷན་དུ་འཛོམས་ནས་
རྒྱལ་ཁབ་ཀྱི་འཕྲུལ་འཁོར་ཆེན་པོ་འདི་ལ་ངོ་རྒོལ་ཅི་ལྟར་བྱེད།
རྒྱལ་ཁབ་དང་ཚོང་ར། མི་སྒེར་བར་དུ་ཉོ་ཚོང་བྱ་དགོས་ན་ལས་སླ་མོ་ཞིག་མིན་ཏེ། རྒྱལ་ཁབ་
དང་ཚོང་ར་ཡིས་དབང་ཆ་དང་འོས་འགན་དབྱེ་སྟངས་ཐད་བསམ་འཆར་མི་མཐུན་པ་དང་། མི
སྒེར་གྱིས་དེ་གཉིས་ཀྱིས་ལེན་རྒྱུ་ཧ་ཅང་མང་ཞིང་ཚུར་སྟེར་རྒྱུ་ཤིན་ཏུ་ཉུང་བ་ལ་ལེ་བདའ་བྱེད་དེ་
སྐབས་མང་པོ་ཞིག་ལ། མི་སྒེར་ལ་ཚོང་རས་བཤུ་གཞོག་ཐེབས་རྗེས། རྒྱལ་ཁབ་ཀྱིས་མི་སྒེར་ལ་
སྲུང་སྐྱོབ་བྱེད་པ་ལྟ་ཅི། དེ་ལས་ལྡོག་སྟེ་དམག་དཔུང་དང་ཉེན་རྟོག་པ། དཔོན་ངན་བཅས་ལ་
བརྟེན་ནས་མནར་གཅོད་གཏོང་གིན་ཡོད། ཕན་ཚུན་ལ་འཚེ་བ་བྱེད་པ་འདིའི་རང་ངོས་སུ་གནད་
དོན་མི་ཉུང་བ་ཞིག་ཡོད་པ་དང་། ཁྱད་པར་དུ་སྔོན་ཆད་མི་རབས་ནས་མི་རབས་བར་བརྒྱུད་
ཡོང་བའི་སྤྱི་ཚོགས་ཀྱི་འཁོར་བསྐྱོད་བྱེད་སྟངས་འདི་ལ་རྒྱབ་འགལ་བྱས་ན། ད་དུང་ལེགས་འགྲུབ་
འབྱུང་ཐུབ་པ་མི་སུ་ཞིག་གིས་ཀྱང་ཤེས་རྟོགས་བྱུང་མེད། ལོ་ངོ་ས་ཡ་དུ་མའི་རིམ་འགྱུར་བརྒྱུད་
མིའི་རིགས་ཀྱི་འཚོ་བ་དང་བསམ་གཞིག་གི་རྣམ་པ་ཚང་མ་རང་ཉིད་ལ་གཏོགས་པའི་ཚོགས་སྡེ་
ཞིག་སྔོན་ཚུད་ནས་བཀོད་སྒྲིག་བྱས་ཡོད་ཀྱང༌། ཉེ་བའི་དུས་རབས་གཉིས་ཙམ་གྱི་རིང་ལ་ང་ཚོ་
ཕན་ཚུན་བློ་རྒྱང་དུ་བཀྱེད་པའི་མི་སྒེར་དུ་གྱུར་ཡོད་པས། འདི་ནི་རིག་གནས་ཀྱི་སྟོབས་ཤུགས་
མཚོན་པར་བྱེད་པའི་བདེན་དཔང་ཡག་ཤོས་ཤིག་རེད་ཅེས་བརྗོད་ཆོག་གོ །
དེང་དུས་སུ་ལྟེ་བའི་ཁྱིམ་ཚང་རྩ་བ་ནས་མེད་པར་གྱུར་པ་མ་ཡིན་ཏེ། སྲིད་གཞུང་དང་ཚོང་
ར་ཡིས་དཔལ་འབྱོར་དང་ཆབ་སྲིད་ཀྱི་བྱེད་ནུས་ཁག་ཅིག་གི་ཚབ་བྱས་ནའང་། ད་དུང་བརྩེ་
སེམས་ཀྱི་བྱེད་ནུས་གལ་ཆེན་ཁ་ཤས་ལུས་ཡོད། སྤྱིར་བཏང་དུ་མི་རྣམས་ཀྱིས་དེང་རབས་ཀྱི་ཁྱིམ་
ཚང་གིས་མིའི་རིགས་ཀྱི་ཆེས་མཛའ་སེམས་ཀྱི་དགོས་མཁོ་སྐོང་ཐུབ་ཅིང་། འདི་ནི་རྒྱལ་ཁབ་དང་
ཚོང་རས( མིག་སྔའི་བར་དུ། ) མཁོ་སྤྲོད་བྱེད་ཐབས་བྲལ་བར་འདོད། ཡིན་ནའང་འདིའི་ཐད་
ལ་ཕྱི་ཕྱོགས་ཀྱིས་ཐེ་གཏོགས་སྔར་ལས་མང་པོ་བྱེད་མགོ་ཚུགས་པ་དང་། ཚོང་རས་མིའི་རིགས་
དགའ་གྲོགས་སྒྲིག་པ་དང་གཉེན་སྒྲིག་ཐད་ལ་ཐེབས་པའི་ཤུགས་རྐྱེན་ཆེ་ནས་ཆེར་འགྲོ་བཞིན་
ཡོད། སྔོན་ཆད་ཕ་མའི་བཀའ་དང་གཉེན་འབྲེལ་གྱི་ངག་ལ་བརྟེན་ནས་གཉེན་སྒྲིག་བྱེད་ལ། དེང་
སང་ཚོང་རའི་རོགས་རམ་ལ་བརྟེན་ཡོད། ཐོག་མར་ང་ཚོས་དགའ་རོགས་དང་གཉེན་སྒྲིག་གི
ཕུགས་བསམ་གཏན་འཁེལ་བྱས་རྗེས། འདི་དག་ཚོང་ར་ལ་སྤྲོད་ཀྱིན་ཡོད་ཅིང་འདིར་གླ་ཆ་སྤྲོད་
དགོས། སྔོན་ཆད་ཕོ་མོ་གཉིས་ཀྱི་དུས་ཆད་བྱེད་ན་ཁྱིམ་ཚང་གི་འགྲུལ་ཁང་ཡིན་ལ། རྒྱུ་ནོར་གྱི་
འགྲོ་འོང་བྱེད་ན་ཡང་ཕྱོགས་གཅིག་གི་ཕ་ཡི་ལག་ནས་ཕྱོགས་གཞན་པའི་ཕའི་ལག་ཏུ་འཇོག འོན་
ཀྱང་ད་ལྟ་དུས་ཆད་བྱེད་ན་ཆང་ཁང་དང་ཚིག་ཇ་ཁང་ཡིན་ལ། རྒྱུ་ནོར་གྱི་འགྲོ་འོང་ཡང་ཕན་
ཚུན་གཉིས་ཀྱི་ཕ་མའི་ལག་ཏུ་འཇོག་པ་མིན་པར་ཞབས་ཕྱི་པའི་ལག་ཏུ་འཇོག་པ་དང་། དེར་མ་
ཟད་དུས་ཆད་འདིའི་ཆེད་དུ་སྒོར་མོ་མང་པོ་ཞིག་ཐད་ཀར་རྩིས་སྤོ་བྱས་ཏེ། གྱོན་གོས་ཇུས་འགོད་
པ་དང་འཚོ་བཅུད་མཁས་པ། མཛེས་བཟོ་པ། དབང་པོ་བཟོ་བཅོས་མཁན་སོགས་ལ་སྤྲོད་དགོས་
ཤིང་། ཁོ་གཉིས་ཚིག་ཇ་ཁང་དུ་མ་སླེབས་གོང་དུ། མི་འདི་དག་གིས་བྱེད་ཐབས་རྣམ་པ་སྣ་ཚོགས་
སྤྱད་དེ་ང་ཚོར་ཚོང་ར་ཡིས་མཛེས་སྡུག་འཚོལ་སྙེགས་བྱེད་པའི་ངང་ཚུལ་སྟོན་ཅི་ཐུབ་བྱེད་ངེས།
རྒྱལ་ཁབ་ཀྱིས་ཀྱང་དེ་བཞིན་ཁྱིམ་ཚང་གི་འབྲེལ་བར་ཐེ་གཏོགས་བྱེད་ཤུགས་ཆེ་ནས་ཆེ་རུ་
འགྲོ་བཞིན་ཡོད་ལ། ལྷག་པར་དུ་ཕ་མ་དང་བུ་ཕྲུག་གི་འབྲེལ་བ་ལ་ཐེ་གཏོགས་བྱེད་བཞིན་ཡོད། ད་
སྐབས་ཕ་མར་བུ་ཕྲུག་རྒྱལ་ཁབ་ཀྱི་སློབ་གསོ་དང་ལེན་བྱེད་དུ་འཇུག་པའི་འོས་འགན་ཡོད་ལ། གལ་
ཏེ་ཕ་མས་བུ་ཕྲུག་ལ་གཤེ་གཤེ་གཏོང་བའམ་ཡང་ན་ཁོ་ཚོར་གཏུམ་སྤྱོད་ཀྱི་སྦྱོར་བ་ལག་ཏུ་བསྟར་
ཚེ། ཕ་མའི་ཁེ་དབང་ལ་རྒྱལ་ཁབ་ཀྱིས་ཚོད་འཛིན་བྱ་ཞིང༌། གལ་ཏེ་དགོས་པ་ཡོད་ན་རྒྱལ་ཁབ་
ཀྱིས་ཐ་ན་ཕ་མ་བཙོན་དུ་བཀག་ནས་བུ་ཕྲུག་བུ་བཅོལ་ཁྱིམ་ཚང་ལ་སྐྱེལ་ངེས་རེད། གནའ་ནས་ཉེ་
རབས་བར་དུ་མི་སུ་ཞིག་གི་ཁྱིམ་བདག་གིས་རང་ཉིད་ཀྱི་བུ་ཕྲུག་ལ་གཅེར་རྡུང་དང་ཁྱད་གསོད་
བྱེད་མི་ཆོག་པར། རྒྱལ་ཁབ་ཀྱིས་ཐེ་གཏོགས་བྱེད་འོང་ཞེས་བཤད་ཚེ། མི་འཐད་པའི་མགོ་བོ་གཡུག་
སྲིད། སྔ་མོའི་དུས་ཀྱི་སྤྱི་ཚོགས་ཕལ་ཆེ་བའི་ཁྲོད་ཕ་མར་བླ་ན་མེད་པའི་དབང་ཆ་ལྡན་ཕྱིར། གཉེན་
ཉེ་དུ་ལ་བསྙེན་བཀུར་བྱ་རྒྱུ་ནི་ཆེས་མཐོ་བའི་ངེས་ལུགས་ཡིན་ཏེ། ཕ་མས་ཕལ་ཆེར་ཅི་འདོད་གང་
བསམ་བྱས་ཆོག དཔེར་ན། སྙིང་རྗེ་བྲལ་བའི་སྒོ་ནས་བྱིས་པ་དམར་འབྱར་གསོད་པ་དང་བཙོངས་
པ། ཕྲུ་གུ་བྲན་དུ་འཁོལ་བ། ཡང་ན་རང་གི་བུ་མོ་རང་ལས་ལོ་ན་ལྡབ་འགྱུར་ལས་ཆེ་བ་ལ་བག་མར་
བཏང་ཡང་འོས་ཤིང་འཚམ་པར་རློམ། ཡིན་ནའང་ད་ལྟའི་ཕ་མའི་དབང་ཆ་སྔོན་ཆད་ཀྱི་ཟླ་ལ་
གཏན་ནས་མི་ཡོང་ཞིང་། ན་གཞོན་ཚོས་ཀྱང་ཕ་མ་དག་གི་ངག་ལ་ཉན་མི་སྲིད་མོད། བུ་ཕྲུག་གི་མི་
ཚེ་ཁྲོད་དོན་དག་གང་ཞིག་བྱུང་ཚེ། རྒྱུན་པར་ཕ་མར་ངན་ཁག་དཀྲི་ཅི་ཐུབ་བྱེད་ཀྱིན་ཡོད།
རྟོག་བཏགས་ཀྱི་ཚོགས་སྡེ།
ལྟེ་བའི་ཁྱིམ་ཚང་དང་འདྲ་བར་ཚོགས་སྡེའི་བརྩེ་སེམས་ཀྱི་བྱེད་ནུས་ད་དུང་གཞན་གྱིས་
ཚབ་བྱས་མེད་ཚེ། དེང་རབས་ཀྱི་འཛམ་གླིང་ཉམས་མི་སྲིད་ལ། སྔ་མོའི་དུས་ཀྱི་ཚོགས་སྡེའི་དངོས་
པོའི་བྱེད་ནུས་ད་ལྟ་ཕལ་ཆེ་བ་ཚོང་ར་དང་རྒྱལ་ཁབ་ཀྱིས་དང་ལེན་བྱས་ཟིན་མོད། ཚོ་པའི་བརྩེ་
སེམས་དང་སེམས་ཤུགས་གཅིག་ཏུ་སྒྲིལ་བ་ལ་སོགས་པའི་མཛའ་བརྩེའི་ཐད་ལ་ད་དུང་འབད་བརྩོན་བྱ་དགོས།
ཚོང་ར་དང་རྒྱལ་ཁབ་ཀྱིས་བརྩེ་སེམས་ཐད་ལ་དོ་སྣང་བྱས་ཤིང་། གཙོ་བོ “རྟོག་བཏགས་
ཀྱི་ཚོགས་སྡེ” གསར་བཞེངས་བྱས་པ་ལ་བརྟེན་ནས་ཁོངས་གཏོགས་ཀྱི་མི་གྲངས་ས་ཡ་དུ་མར་
སླེབས་ཡོད་པར་མ་ཟད། ཆེད་དུ་རྒྱལ་ཁབ་དང་ཚོང་ལས་ཀྱི་དགོས་མཁོ་ལ་གཞིགས་ནས་གསར་
བཞེངས་བྱས་པ་རེད། རྟོག་བཏགས་ཀྱི་ཚོགས་སྡེ་ཞེས་པ་ནི། ཁོངས་མི་དག་གིས་ཕན་ཚུན་ཆ་
མེད་རྒྱུས་མེད་ཡིན་རུང༌། རྟོག་པའི་བློ་ངོར་ཐམས་ཅད་ཚོགས་པ་གཅིག་ཡིན་པར་འདོད་པ་ལ་
ཟེར། འདི་ལྟ་བུའི་ཚོགས་སྡེའི་ལོ་རྒྱུས་རྒྱུན་ཤིན་ཏུ་རིང་བས་དེང་དུས་སུ་གློ་བུར་དུ་བྱུང་པ་ཞིག་
གཏན་ནས་མིན། ལོ་ངོ་སྟོང་ཕྲག་དུ་མའི་རིང་ལ་རྒྱལ་པོ་དང་བཙན་རྒྱལ། ཆོས་ཚོགས་བཅས་ཀྱིས་
སྔ་མོ་ནས་རྟོག་བཏགས་ཀྱི་ཚོགས་སྡེ་འདི་འཁྲབ་མྱོང་སྟེ། དཔེར་ན། གནའ་བོའི་ཀྲུང་གོ་རུ་མི་བྱེ་
བ་ཁ་ཤས་ཀྱིས་རྒྱལ་ཡོངས་ཧྲིལ་པོ་ཁྱིམ་ཚང་གཅིག་དང་རྒྱལ་པོ་ཕ་ནང་བཞིན་ཡིན་པར་ངོས་
འཛིན་བྱེད། དུས་རབས་བར་མའི་ནང་དུ་མུའུ་སི་ལིན་གྱི་དད་ལྡན་པ་ས་ཡ་དུ་མས་ཀྱང་དབྱི་སི་
ལན་སྤྱི་ཚོགས་མ་ལུས་ཁྱིམ་ཚང་གཅིག་ཡིན་པར་ངོས་འཛིན་བྱས་ཏེ། ཕན་ཚུན་ཕུ་ནུ་མིང་སྲིང་
གི་འབྲེལ་བ་ཡིན་ཞེས་བརྗོད་པ་རེད། ཡིན་ནའང་ལོ་རྒྱུས་ཀྱི་ཆ་ཡོངས་ལ་བལྟས་ན་འདི་ལྟ་བུའི་
རྟོག་བཏགས་ཀྱི་ཚོགས་སྡེའི་སྟོབས་ཤུགས་ལ་ཚད་བཀག་ཡོད་པས། མི་རེའི་གམ་ན་རྒྱུས་མངའ་
ཡོད་པའི་མི་བཅུ་ཕྲག་ཁ་ཤས་ཀྱིས་གྲུབ་པའི་མཛའ་བཤེས་ཀྱི་ཚོགས་སྡེའི་དོ་ཟླར་མི་འོང་། མཛའ་
བཤེས་ཚོགས་སྡེས་ཁོངས་མིའི་བརྩེ་སེམས་ཀྱི་དགོས་མཁོ་སྐོང་ཐུབ་པར་མ་ཟད། མི་རེ་རེའི་འཚོ་
གནས་དང་བདེ་སྐྱིད་ཀྱང་ཤིན་ཏུ་གལ་འགངས་ཆེ་བར་འཛིན། ཡིན་ནའང་མཛའ་བཤེས་ཚོགས་
སྡེ་འདས་པའི་དུས་རབས་གཉིས་ཀྱི་ནང་རོལ་ཏུ་ཉམས་རྒུད་དུ་སོང་བས། རྟོག་བཏགས་ཀྱི་ཚོགས་
སྡེས་འདི་འདྲའི་བརྩེ་སེམས་ཐད་ཀྱི་སྟོང་ཆ་སྐོང་མགོ་བརྩམས།
དེང་རབས་དར་རྒྱས་བྱུང་བའི་རྟོག་པའི་ཚོགས་སྡེ་ཆེན་པོ་གཉིས་ནི། “མི་རིགས”
དང “འཛད་སྤྱོད་མི་དམངས” ཡིན་པ་དང་། མི་རིགས་ཞེས་པ་ནི། རྒྱལ་ཁབ་ཀྱི་རྟོག་པའི་ཚོགས་
སྡེ་ཡིན་ལ། འཛད་སྤྱོད་མི་དམངས་ཞེས་པ་ནི་ཚོང་རའི་རྟོག་བཏགས་ཀྱི་ཚོགས་སྡེ་ཡིན་ནོ། །ང་
ཚོས་ཚོགས་སྡེ་འདི་དག “རྟོག་པའི” ཁོངས་སུ་གཏོགས་པ་རེད་ཅེས་བཤད་པའི་རྒྱུ་མཚན་
ནི། སྔར་དུས་ཀྱི་གྲོང་ཚོའི་ཚོགས་སྡེའི་ནང་གི་མི་ཐམས་ཅད་ཕན་ཚུན་ལ་རྒྱུས་མངའ་ཡོད་པས་
རེད། འོན་ཀྱང་དེང་སང་མི་རིགས་དང་ཚོང་ར་གང་ཡིན་རུང༌། ཁོངས་མི་རྣམས་ཕན་ཚུན་ལ་སྔོན་
ཆད་ནང་བཞིན་གྱི་རྒྱུས་མངའ་ཅི་ཡང་མེད་དེ། དཔེར་ན། འཇར་མན་པ་ཞིག་གི་འཇར་མན་གྱི་
མི་བྱེ་བ8ཚང་མ་མི་ཤེས་པ་ནང་བཞིན། ཡོ་རོབ་ཀྱི་ཐུན་མོང་ཚོང་རའི་ནང་གི་མི་དུང་ཕྱུར5ཡོད་
པ་དག་གིས་ཀྱང་ཕན་ཚུན་ལ་རྒྱུས་ཡོད་མི་སྲིད། ( ཡོ་རོབ་ཐུན་མོང་ཚོང་ར་ཕྱིས་སུ་ཡོ་རོབ་ཐུན་
མོང་ཚོགས་པར་གྱུར། མཐར་དེང་གི་ཡོ་རོབ་མནའ་འབྲེལ་ཚོགས་པ་རུ་གྱུར། )
འཛད་སྤྱོད་རིང་ལུགས་དང་མི་རིགས་རིང་ལུགས་ཀྱིས་འབད་འབུངས་ལྷོད་མེད་བྱས་ཏེ།
རང་ཉིད་དང་མི་གཞན་པ་ས་ཡ་དུ་མ་གྲས་གཅིག་ཡིན་ཞིང༌། ང་ཚོ་ལ་ཐུན་མོང་གི་འདས་སོང་
དང་ཁེ་ཕན། མ་འོངས་པ་ཡོད་པར་ངོས་འཛིན་བྱེད། འདི་ནི་རྫུན་གཏམ་མ་ཡིན་པར་རྟོག་བཟོ་
བྱས་པ་ཞིག་རེད། མི་རིགས་དང་འཛད་སྤྱོད་མང་ཚོགས་གང་དང་གང་ཡིན་རུང༌། དོན་དམ་པར་
ཐམས་ཅད་སྒོར་མོ་དང་ཚད་ཡོད་སྤྱི་གཉེར་ཁང༌། འགྲོ་བ་མིའི་ཐོབ་ཐང་ཇི་བཞིན་ཡིད་ཀྱི་བཀོད་
པ་ཞིག་ཡིན་ལ། ང་ཚོའི་ཐུན་མོང་གི་རྟོག་པའི་ཁྲོད་དུ་མ་གཏོགས་མེད་ཀྱང༌། དེར་སྟོབས་ཤུགས་
འགྲན་ཟླ་བྲལ་བ་ཞིག་ཡོད། འཇར་མན་རྒྱལ་ཁབ་ཀྱི་མི་ས་ཡ་དུ་མས་འཇར་མན་མི་རིགས་ཞེས་པ་
ཞིག་ཡོད་པར་ཡིད་ཆེས་ཤིང་། འཇར་མན་གྱི་རྒྱལ་རྟགས་ཁས་ལེན་པ་དང་། འཇར་མན་མི་རིགས་
ལ་འབྲེལ་བའི་རྟོག་བཟོའི་གཏམ་རྒྱུད་ལ་ཡིད་ཆེས་ཚེ། དེ་བཞིན་དུ་འཇར་མན་མི་རིགས་ཀྱི་ཆེད་
དུ་རང་གི་རྒྱུ་ནོར་དང་དུས་ཚོད་གཏོང་ཕོད་པར་མ་ཟད། ཐ་ན་རང་སྲོག་ཀྱང་བློས་གཏོང་ཕོད་
པས་འཇར་མན་གྱི་འཛམ་གླིང་བཙན་དབང་གི་གོ་གནས་ལ་གཡོ་འགུལ་གང་ཡང་གཏོང་མི་ཐུབ།
མི་རིགས་ཀྱིས་ནུས་ཤུགས་གང་ཡོད་བཏོན་ནས་རང་ཉིད་རྟོག་པ་ཡིན་པའི་གནད་འདི་སྦ་
གསང་ཐུབ་པའི་རེ་བ་བཅངས། མི་རིགས་ཕལ་ཆེ་བས་རང་ཉིད་ནི་རང་བྱུང་ལྷན་སྐྱེས་དང་ལོ་རྒྱུས་
རྒྱུན་རིང་ཞིང་། ཆེས་གདོད་མའི་ལྷད་མ་འདྲེས་པར་མེས་རྒྱལ་གྱི་ས་གཞི་དང་མི་དམངས་ཀྱི་ཟུངས་
ཁྲག་གི་སྦུབས་སུ་འཐིམས་ཡོད་ཅེས་བསྙད་ཀྱང་། རྒྱུན་པར་འདི་ནི་སྒྲོ་འདོགས་བྱས་པའི་བཤད་
ཚུལ་ཞིག་ལས་མ་འདས། མི་རིགས་ལ་དུས་ཡུན་རིང་པོའི་འབྱུང་ཁུངས་ཡོད་ན་ཡང་། སྔ་མོའི་དུས་
སུ “རྒྱལ་ཁབ” ཀྱི་གོ་གནས་དེ་འདྲ་གལ་མི་ཆེ་བས། མི་རིགས་ཀྱི་མཚན་ཉིད་ཀྱང་དེ་བཞིན་དུ་གལ་
ཆེར་བཟུང་མེད། དཔེར་ན། དུས་རབས་བར་མའི་ཉེའུ་ལུན་པའོ་མི་དམངས་འཇར་
མན་མི་རིགས་ལ་བློ་དཀར་མོད། དེ་དང་བསྡུར་ན་རང་གི་དགོས་མཁོ་ཕལ་ཆེ་བ་སྐོང་མཁན་ནི་
སྔར་བཞིན་རང་ཉིད་ཀྱི་ཁྱིམ་ཚང་དང་ས་གནས་ཀྱི་ཚོགས་སྡེ་ཡིན་ཕྱིན། ཁྱིམ་མི་དང་ས་གནས་དེ་
གའི་ཚོགས་སྡེ་ལ་དེ་བས་ལྷག་བསམ་རྣམ་དག་ཡིན། དེ་ལས་གཞན་གནའ་བོའི་མི་རིགས་མང་པོ་
ཞིག་ལ་སྔོན་ཆད་འོད་སྟོང་འབར་བའི་ལོ་རྒྱུས་ཡོད་རུང་། ད་ལྟའི་བར་དུ་གནས་ཡོད་པ་ཤིན་ཏུ་
དཀོན། དེང་གི་མི་རིགས་མང་ཆེ་ཤོས་བཟོ་ལས་གསར་བརྗེ་ཡི་རྗེས་ནས་བྱུང་བ་ཤ་སྟག་རེད།
དབུས་ཤར་ས་ཁུལ་དུ་དཔེ་མཚོན་འདི་འདྲ་ཤིན་ཏུ་མང་པོ་ཡོད། ད་ལྟ་ང་ཚོར་སི་རི་ཡའི་མི་
དང་ལེ་པ་ནོན་གྱི་མི། ཅོར་ཏན་གྱི་མི། དབྱི་རག་གི་མི་སོགས་ལ་ཁྱད་པར་ཡོད་པའི་རྒྱུ་མཚན་ནི།
སྐབས་དེར་དབྱིན་ཇི་དང་ཧྥ་རན་སིའི་ཕྱི་འབྲེལ་དཔོན་རིགས་ཀྱིས་རྦད་དེ་ས་གནས་ཀྱི་ལོ་རྒྱུས་
དང་ས་ཁམས། དཔལ་འབྱོར་ལ་བསམ་བློ་གང་ཡང་མ་བཏང་པའི་གནས་ཚུལ་འོག བྱེ་ཐང་དུ་
རྒྱལ་མཚམས་ཞེས་པ་ཞིག་གཏན་ཁེལ་བྱས་པའི་རྐྱེན་གྱིས་ཡིན། དཔེར་ན། ཁོ་ཚོས་སྤྱི་ལོ1918ལོར་
ད་ནས་བཟུང་ཁོར་ཏི་སི་ཐན་དང་པ་ཀ་ཏ། པ་སི་ར་རུ་སྡོད་མཁན་
རྣམས “དབྱི་རག་གི་མི” ཡིན་ཞེས་གཏན་འབེབས་བྱས་པ་རེད། དེ་བཞིན་དུ་གང་ཞིག “སི་རི་
ཡའི་མི” དང་སུ་ཞིག “ལེ་པ་ནོན་གྱི་མི” ཡིན་པ་གཏན་འཁེལ་བྱས་ཤིང་། གཙོ་བོ་ཧྥ་རན་སིས་
ཐག་བཅད་པ་རེད། དབྱི་རག་གི་སྲིད་འཛིན་སྔ་མ་ས་ཏ་མུའུ་ཧོ་སེ་ཡུན་
དང་ཡང་ན་སི་རི་ཡའི་སྲིད་འཛིན་སྔ་མ་ཨ་ས་ཏི་སོགས་གང་དང་གང་ཡིན་རུང༌། ཁོ་
ཚོས་ཀྱང་སེམས་གཅིག་ལུས་གཅིག་གིས་དབྱིན་ཇི་དང་ཧྥ་རན་སིའི་ལག་ནས་བྱུང་བའི་མི་རིགས་
ཀྱི་འདུ་ཤེས་འདི་ལ་རྒྱུན་ཆད་མེད་པར་ཤུགས་སྣོན་རྒྱག་བཞིན་ཡོད་ལ། ཁོ་ཚོས་དབྱི་རག་པ་དང་
སི་རི་ཡའི་མི་རྣམས་བསྐལ་བརྒྱར་རྟག་བརྟན་ཡོང་བར་བྱ་རྒྱུ་ཡིན་ཞེས་འུད་བཤད་ག་འདྲ་བྱས་
ཀྱང༌། འདི་ནི་རྟོག་བཟོའི་སྟོང་བཤད་ཅིག་ལས་ཅི།
དངོས་གནས་མི་རིགས་ཀྱི་གོ་དོན་ནི་དྲི་ཟའི་གྲོང་ཁྱེར་ནང་བཞིན་ཁུངས་ལུང་སྤུ་ཙམ་མེད་
པ་ཡང་མ་ཡིན་ཏེ། དབྱི་རག་དང་སི་རི་ཡའི་རྒྱལ་ཁབ་དབུ་བརྙེས་པའི་སྐབས་སུ་ལོ་རྒྱུས་དང་། ས་
ཁམས། རིག་གནས་བཅས་ཀྱི་རྒྱུ་རྐྱེན་ངོ་མ་ཡོད་པར་མ་ཟད། ལ་ཤས་ལོ་ངོ་སྟོང་གི་རིང་ལ་ཁུངས་
འདེད་བྱས་ཆོག དཔེར་ན། ས་ཏ་མུའུ་ཡིས་ཨ་པ་སི་རྒྱལ་རབས་དང་པ་བྷི་ལུན་བཙན་རྒྱལ་གྱི་རྒྱུད་
པ་ཡིན་ཞེས་གང་སར་བསྒྲགས་ཤིང་། ཐ་ན་རང་ཉིད་ཀྱི་དམག་དཔུང་གོ་ཧྲག་ཅན་ཞིག་གི་མིང་
ལ་ཧམ་ར་པིའི་ཧྲག་དམག ཅེས་བཏགས་པ་རེད། དེ་ལྟར་ཡིན་དུ་ཆུག་ཀྱང་།
འདིས་དབྱི་རག་གི་མི་རིགས་རྣམས་གནའ་ཡི་མི་དེ་དག་ཡིན་པར་མཚོན་མི་ནུས་ཏེ། དཔེར་ན། ཁོ་
བོའི་བག་ལེབ་ལས་བྱེད་ཀྱི་གྲོ་ཕྱེ་དང་སྣུམ། ཀ་ར་སོགས་ལོ་གཉིས་འགོར་ཟིན་པ་ཤ་སྟག་ཡིན་ཡང་།
བག་ལེབ་དེ་ནི་ལོ་གཉིས་འགོར་ཟིན་པའི་བག་ལེབ་མིན་པ་བཞིན་ནོ། །
ཉེ་བའི་ལོ་བཅུ་ཕྲག་ཁ་ཤས་རིང་། མི་རིགས་ཀྱི་ཚོགས་སྡེ་ཞེས་པར་འཛད་སྤྱོད་པ་རབས་
དང་རིམ་པས་ཉམས་ཞན་དུ་བཏང་ཞིང༌། འཛད་སྤྱོད་པ་འདི་དག་ཕན་ཚུན་ལ་རྒྱུས་མངའ་མེད་
ཀྱང་། འཛད་སྤྱོད་ཀྱི་གོམས་གཤིས་དང་དགའ་ཁ་འཁྱེར་སོ་མཚུངས་པས། རང་གིས་ཡིད་ཆེས་
པར་མ་ཟད་ད་དུང་ཚང་མ་ཚོགས་པ་གཅིག་ཡིན་པའི་མཚན་ཉིད་འཇོག་པར་བྱེད། འདི་ཐོས་མ་
ཐག་བསམ་ཡུལ་ལས་འདས་པ་ཞིག་ཡིན་མོད། འོན་ཀྱང་ང་ཚོའི་ཉེ་འགྲམ་དུ་སྔ་མོ་ནས་ཧ་ཅང་
མང་པོ་ཡོད། དཔེ་བཞག་ནས་བཤད་ན། མའེ་ཏང་ནཱའི་གླུ་གཞས་དགོང་ཚོགས་ཀྱི་སྤ་
སེ་དང་ཟེར་སྡེར། རྒྱ་ཁྱབ་བརྡ་སྦྱོར། ནང་འཇམ། ལག་འཕྲིན་གྱི་དྲིལ་བརྡ་སོགས་ལ་བརྟེན་ནས་སུ་
ཞིག་མའེ་ཏང་ན་ལ་དགའ་མཁན་ཡིན་པ་རྟོགས་ཐུབ། དེ་བཞིན་དུ་མན་ལེན་རྐང་རྩེད་
སྤོ་ལོ་རུ་ཁག་ལ་དགའ་མཁན་དང་དཀར་ཟས་རིང་ལུགས་པ། ཁོར་ཡུག་སྲུང་སྐྱོང་རིང་ལུགས་པ་
སོགས་ཀྱང་དེ་བཞིན་ཡིན། ཁོ་ཚོས་མཚན་ཉིད་འཇོག་ཐབས་གཙོ་བོ་ནི་འཛད་སྤྱོད་ལ་བརྟེན་
དང་། འདི་ནི་ཁོ་ཚོའི་ཐོབ་ཐང་ཁས་ལེན་པའི་རྨང་རྡོ་རེད་ཅེས་བཤད་ཀྱང་ཆོག གལ་ཏེ་འཇར་
མན་གྱི་དཀར་ཟས་རིང་ལུགས་པ་ཞིག་ཡིན་ན། འཇར་མན་གྱི་དམར་ཟས་རིང་ལུགས་པ་ཞིག་
ལས་ཧྥ་རན་སིའི་དཀར་ཟས་རིང་ལུགས་པ་ཞིག་གི་མནའ་མ་བྱེད་མོས་སོ། །
རྒྱུན་ཆད་མེད་པའི་འགྱུར་ལྡོག
འདས་པའི་དུས་རབས་གཉིས་ལ་ཛ་དྲག་གི་འཕོ་འགྱུར་ཆེན་པོ་བྱུང་སྟེ། སྤྱི་ཚོགས་ཀྱི་སྒྲིག་
ལམ་ལ་རྩ་བ་ནས་བསྒྱུར་བཅོས་བཏང་། སྲོལ་རྒྱུན་གྱི་ངོས་ཐད་ནས་སྤྱི་ཚོགས་ཀྱི་སྒྲིག་ལམ་ནི་ཕ་
བོང་ལྟར་སྲ་བརྟན་དང་གཡོ་འགུལ་གཏོང་མི་ཐུབ་ཅིང་། “སྒྲིག་ལམ” གྱི་ཤུགས་སུ་བརྟན་བརླིང་
དང་རྒྱུན་མཐུད་ཀྱི་ནང་དོན་འདུས་ཡོད། ལོ་རྒྱུས་ཐོག་གི་སྤྱི་ཚོགས་བསྒྱུར་བཅོས་ནི་བློ་གཤོག་
ཆེན་པོས་གསར་བརྗེ་བྱེད་པ་ཞིག་མིན་པར། ཕལ་ཆེ་བ་ནི་གོ་རིམ་ཆུང་ཆུང་གྲངས་མེད་ཅིག་རིམ་
གྱིས་བསགས་པ་ལས་བྱུང་པ་རེད། དེ་བས་སྤྱིར་བཏང་དུ་ང་ཚོའི་སྣང་ངོར་སྤྱི་ཚོགས་ཀྱི་སྒྲིག་གཞི་
ལ་བབ་བསྟུན་གང་འཚམ་མེད་ཅིང༌། ཇི་སྲིད་བར་དུ་འགྱུར་བ་གང་ཡང་མེད་སྙམ་ཡོད། ང་ཚོས་
རང་གི་ཁྱིམ་ཚང་དང་ཚོགས་སྡེའི་ནང་དུ་རང་ཉིད་ཀྱི་གོ་གནས་བརྩོན་ལེན་བྱེད་པར་འབད་
འབུངས་བྱེད་སྲིད་ཀྱང་། སྒྲིག་ལམ་མ་ལུས་རྩ་བ་ནས་མགོ་རྟིང་བསློག་རྒྱུ་ནི་བསམ་པའི་རྒྱུད་ལ་
དྲན་མ་མྱོང་པའི་ཐ་སྙད་རྒྱུས་མེད་ཅིག་ཡིན་ཞིང་། ང་ཚོས་དུས་རྒྱུན་དུ་རང་ཉིད་ད་ལྟའི་གནས་
ཚུལ་ཁོ་ནའི་དབང་དུ་ཚུད་དེ། “གནའ་དུས་སུ་འདི་འདྲ་ཡིན་ལ། མ་འོངས་པ་ཡང་འདི་འདྲ་ཞིག་ཡིན” ཞེས་བརྗོད་ཀྱིན་ཡོད།
འདས་པའི་དུས་རབས་གཉིས་ཀྱི་ནང་དུ་འགྱུར་ལྡོག་གི་འགྲོས་ཚད་ཤིན་ཏུ་སྐྱེན་པས་སྤྱི་
ཚོགས་ཀྱི་སྒྲིག་ལམ་ལ་གསོན་ཤུགས་སྤྲོད་པ་དང་བཟོ་བཅོས་བྱེད་རུང་བར་བྱས་ཡོད། དེས་ན་
དེང་རབས་གསར་བརྗེ་གླེང་དུས། མི་སྤྱིར་བཏང་བ་རྣམས་ཀྱིས་དྲན་འོང་བ་ན་སྤྱི་ལོ1789ལོའི་ཧྥ་
རན་སིའི་གསར་བརྗེ་ཆེན་པོ་དང་སྤྱི་ལོ1848ལོའི་ཡོ་རོབ་གླིང་གི་རང་དབང་གི་གསར་བརྗེའམ།
ཡང་ན་སྤྱི་ལོ1917ལོར་ཨུ་རུ་སུའི་གསར་བརྗེ་བཅས་ཡིན་སྲིད་མོད། ཡིན་ནའང་དོན་དངོས་སུ་
དེང་རབས་གླེང་དུས། དོན་གྱིས་ལོ་རེར་གསར་བརྗེའི་རང་བཞིན་ལྡན་པའི་འཕོ་འགྱུར་བྱུང་དང་
འབྱུང་བཞིན་ཡོད་དེ། ལོ་ན་སུམ་ཅུ་ཡས་མས་ཅན་ཞིག་གིས་ཀྱང་བསད་ཀྱང་ཡིད་མི་ཆེས་པའི་གཞོན་ནུ་དེ་དག་ལ།
“ང་ལོ་ན་ཆུང་དུས་འཛམ་གླིང་ཧྲིལ་པོ་འདི་འདྲ་ཞིག་མ་རེད” ཅེས་བཤད་
ཀྱང་ཆོག དཔེར་ན། འཕྲིན་སྦྲེལ་དྲ་རྒྱ་ནི་དུས་རབས20པའི་ལོ་རབས90སྐབས་སུ་གཞི་ནས་རྒྱ་ཆེར་
སྤྱོད་མགོ་བརྩམས་པ་དང་། ད་ལྟའི་བར་དུ་ཡང་ལོ་ངོ20ཡས་མས་ཀྱི་དོན་དག་ཅིག་ཡིན་ཡང༌། ད་
ལྟ་ང་ཚོས་འཕྲིན་སྦྲེལ་དྲ་རྒྱ་མེད་ཚེ་འཚོ་བ་ཅི་འདྲ་ཞིག་ཡིན་པ་བློ་ཡུལ་དུ་འགོངས་མི་ནུས་སོ། །
དེར་བརྟེན་དེང་རབས་སྤྱི་ཚོགས་ཀྱི་ཁྱད་ཆོས་ལ་མཚན་ཉིད་ཅི་ཞིག་འཇོག་ཅེས་སྨོས་ཚེ། དེ་
ནི་མདོག་འགྱུར་ད་བྱིད་ཀྱི་ཁ་དོག་ཡང་སྙིང་གང་ཞིག་ཡིན་ནམ་ཞེས་དྲིས་པ་དང་ཁྱད་མེད་ལ།
ང་ཚོས་གཏན་འཁེལ་རུང་བའི་ཁྱད་ཆོས་ཉག་ཅིག་ནི། དེའི་རྒྱུན་ཆད་མེད་པའི་འཕོ་འགྱུར་ཁོ་ན་
ཡིན་ནོ། །ང་ཚོ་འགྱུར་ལྡོག་གི་ཁྱད་ཆོས་འདིར་གོམས་ལོབས་སུ་གྱུར་ཡོད་པར་མ་ཟད། མི་མང་
ཆེ་ཤོས་ཀྱིས་ཀྱང་སྤྱི་ཚོགས་ཀྱི་སྒྲིག་ལམ་ལ་ལྡེམ་ཤུགས་ཡོད་དགོས་ཤིང་། ང་ཚོས་ཁ་ལོ་བསྒྱུར་
ཐུབ་པ་དང་ལེགས་བཅོས་བྱེད་ནུས་པ་ཞིག་ཡིན་དགོས་པར་འདོད་ཀྱིན་ཡོད། དེང་རབས་ཅན་
སྔ་མའི་དབང་བསྒྱུར་བའི་དམིགས་འབེན་གཙོ་བོ་ནི་སྲོལ་རྒྱུན་གྱི་སྒྲིག་ལམ་སྲུང་སྐྱོང་བྱ་རྒྱུ་དང༌།
ཐ་ན་གང་ནུས་ཅི་ལྕོགས་ཀྱིས་སྔ་མའི་རྫོགས་ལྡན་དུས་སྐབས་ལ་ཕྱིར་ལོག་ཐུབ་པའི་རེ་བ་བྱེད།
འོན་ཀྱང་འདས་པའི་དུས་རབས་འདིའི་གཉིས་ནང་ཚུན་དུ། ཆབ་སྲིད་ཀྱི་འཕེལ་ཕྱོགས་གཙོ་བོ་ནི་
འཇིག་རྟེན་རྙིང་པ་རྩ་མེད་དུ་བཏང་སྟེ། དེའི་ཚབ་ཏུ་སླར་ཡང་སྔར་ལས་ལེགས་པའི་འཇིག་རྟེན་
གསར་པ་ཞིག་བསྐྲུན་རྒྱུ་དེ་ཡིན་པ་དང༌། དེང་སང་རྙིང་ཞེན་ཆེ་བའི་སྲིད་ཏང་གང་ཡིན་རུང༌།
རང་ཉིད་ཀྱི་དམིགས་ཡུལ་ནི་ཡོད་ཚད་མཐའ་གཅིག་ཏུ་འགྱུར་མེད་རྒྱུན་འཁྱོངས་ལ་སྲུང་སྐྱོང་
བྱ་རྒྱུ་དེ་ཡིན་ཞེས་བཤད་མི་སྤོབས། མི་ཡོད་དོ་ཅོག་གིས་སྤྱི་ཚོགས་བསྒྱུར་བཅོས་དང་སློབ་གསོའི་
ལམ་ལུགས་བསྒྱུར་བཅོས། དཔལ་འབྱོར་ལམ་ལུགས་བསྒྱུར་བཅོས་བཅས་བྱ་དགོས་པར་གླེང་
བཞིན་ཡོད་པར་མ་ཟད། ནམ་རྒྱུན་ཁས་ལེན་འདི་དག་ཁ་ཐོག་ལག་བཞག་ཀྱང་ཡིན་ནོ། །
ས་གཤིས་རིག་པ་བས་ས་ཤུན་འགུལ་སྐྱོད་བྱས་ན་ས་ཡོམ་དང་མེ་རི་འཕྱུར་སྲིད་པ
ཤེས་རྟོགས་ཡོད་པ་ནང་བཞིན། ང་ཚོས་ཀྱང་ཛ་དྲག་ཆེ་བའི་སྤྱི་ཚོགས་ཀྱི་ལས་འགུལ་ལས་
ཁྲག་གི་འཁོར་ལོ་བསྐོར་བའི་དྲག་ཤུགས་འབྱུང་སྲིད་པ་ཤེས་འོང༌། དུས་རབས19པ་ནས་དུས་
རབས20པའི་ཆབ་སྲིད་ཀྱི་ལོ་རྒྱུས་གླེང་སྐབས། རྟག་ཏུ་མི་དམངས་མེ་འོབས་ནང་དུ་ལྷུང་འདྲའི་
དམག་འཁྲུག་དང་གསར་བརྗེ། དམར་གསོད་ཆེན་པོ་བཅས་ཀྱི་དོན་རྐྱེན་རེད། དེ་ཡང་ཆར་བ་
འབབ་པའི་དུས་སུ་བྱིས་པ་ཚོས་ཆུ་ལྷམ་གོན་ནས་ཆུ་འཁྱིལ་གཅིག་གི་ནང་ནས་ཆུ་འཁྱིལ་གཞན་
པའི་ནང་དུ་ལྡིང་བ་ནང་བཞིན། ལོ་རྒྱུས་ཀྱི་ལྟ་བ་འདི་ཡང་ལྡིང་ནས་འགྲོ་བ་དང་འདྲ་སྟེ། འཛམ་
གླིང་འཁྲུག་ཆེན་དང་པོ་ནས་འཛམ་གླིང་འཁྲུག་ཆེན་གཉིས་པར་ལྡིང་བ་དང༌། འཛམ་གླིང་འཁྲུག་
ཆེན་གཉིས་པ་ནས་འཇམ་འཐབ་དུས་སྐབས་ལ་ལྡིང༌། ཡ་མེ་ཉེ་ཡའི་དམར་གསོད་ཆེན་པོ་ནས་ཡ་
ཧུ་ད་པའི་མི་རིགས་ཀྱི་དམར་གསོད་ཆེན་པོའི་བར་ལྡིང་ཞིང་། དེ་ནས་ལུ་ཨན་ཏའི་དམར་གསོད་
ཆེན་པོར་ལྡིང་། ལུའུ་ཡེ་རྒྱལ་ཐོག་བཅུ་དྲུག་པ་ལ་སྲོག་ཁྲིམས་གཅོད་མཁན་རོ་པུ་སི་ཕེ་ཨར་
ནས་ཞི་ཐི་ལིའི་བར་དུ་ལྡིང་བ་བཞིན་ནོ། །
གནད་འདི་དག་ཀྱང་དོན་དངོས་ཡིན་མོད། ང་ཚོས་འདི་ལྟར་རྒྱུས་མངའ་ཆེ་བའི་གྱོད་དོན་
གྱི་མིང་བྱང་རིང་པོ་ཞིག་བསྟར་ལ་བརྒྱུས་ཚེ་ལོག་ལམ་དུ་མི་འཁྲིད་པའི་ངེས་པ་མེད། འདི་ལས་
ང་ཚོར་ཆུ་འཁྱིལ་རེ་རེ་བསྟན་པ་ཙམ་ལས། ཆུ་འཁྱིལ་དང་ཆུ་འཁྱིལ་བར་གྱི་སྐམ་ས་བསྟན་མེད།
དེང་རབས་ཀྱི་དུས་མཇུག་ཏུ། སྔ་ན་བྱུང་མ་མྱོང་བའི་དྲག་ཤུགས་དང་འཇིགས་སྣང་བྱུང་ཡོད་མོད།
ཞི་བདེ་དང་བརྟན་ལྷིང་ཡང་དུས་མཉམ་དུ་ལོ་རྒྱུས་ཐོག་སྔ་ན་བྱུང་མ་མྱོང་བ་ཞིག་བྱུང་བ་རེད།
ཏེ་ཀིན་སིས་ཧྥ་རན་སའི་གསར་བརྗེ་ཆེན་མོ་ཞེས་པ་རྩོམ་དུས། ཁོང་གིས “འདི་ནི་ཆེས་ལེགས་
པའི་དུས་རབས་ཤིག་ཡིན་ལ། ཆེས་ངན་པའི་དུས་རབས་ཤིག་ཀྱང་ཡིན” ཞེས་བརྗོད་པ་བཞིན།
སྐད་ཆ་འདི་ཧྥན་རན་སའི་གསར་བརྗེ་ཆེན་མོར་སྤྱོད་རུང་བར་མ་ཟད། ཧྥ་རན་སིའི་གསར་བརྗེ་
ཆེན་མོ་སྤེལ་བའི་དུས་སྐབས་ཧྲིལ་པོར་སྤྱད་ཀྱང་འོས་འཚམ་ཡིན་སྲིད།
ལྷག་པར་དུ “འཛམ་གླིང་འཁྲུག་ཆེན་གཉིས་པ” མཇུག་བསྒྲིལ་རྗེས་ཀྱི་ལོ་ངོ70རིང་གི་
གནས་ཚུལ་སྔར་ལས་དེ་བཞིན་རེད། དུས་སྐབས་འདིར་མིའི་རིགས་ཀྱིས་ཐེངས་དང་པོར་རང་
གིས་རང་ཉིད་རྦད་དེ་བརླག་འགྲོ་བར་གདོང་གཏད་དགོས་པར་མ་ཟད། དོན་དངོས་སུའང་
དམག་འཁྲུག་དང་དམར་གསོད་ངེས་ཅན་ཞིག་བྱུང་བ་རེད། ཡིན་ནའང་ལོ་ངོ་བཅུ་ཕྲག་ཁ་ཤས་
འདི་ནི་མིའི་རིགས་ཀྱི་ལོ་རྒྱུས་ཐོག་ཆེས་ཞི་བདེ་ཡིན་པའི་ལོ་རབས་ཡིན་པར་མ་ཟད། ཚད་ངེས་
ཅན་ཞིག་གི་ཐོག་ནས་སྔོན་ཐོན་དུ་གྱུར་ཡོད། གནད་འདིར་མི་རྣམས་ཀྱི་བསམ་བློ་མ་འཁོར་བའི་
རྒྱུ་མཚན་ནི། གལ་ཏེ་དཔལ་འབྱོར་དང་སྤྱི་ཚོགས། ཆབ་སྲིད་བཅས་ཀྱི་ཐད་ནས་བཤད་ན། དུས་
སྐབས་འདིའི་འཕོ་འགྱུར་དུས་རབས་སྔོན་མ་གང་ལས་ཀྱང་སྐྱེན་ཞིང༌། ལོ་རྒྱུས་ཀྱི་བྲག་ལེབ་ཕན་
ཚུན་བར་མེད་དུ་གདོང་གཏུག་བརྒྱབ་ཀྱང་དམག་འཁྲུག་གི་མེ་རི་ནི་སྔར་བཞིན་བག་ལ་ཉལ་
ཡོད་ཅེས་བརྗོད་ཆོག འགྱུར་ལྡོག་བབ་བསྟུན་ཅན་གྱི་སྤྱི་ཚོགས་སྒྲིག་ལམ་གསར་པ་འདིས་ཛ་དྲག་
གི་སྒྲིག་གཞིར་འགྱུར་ལྡོག་གཏོང་ནུས་ལ། འཐོར་ཞིག་གི་དབང་གིས་དྲག་པོ་གཡུལ་གྱི་འཚེ་བ་ཡང་ཞི་བར་བྱེད་ནུས་སོ། །
ང་ཚོའི་ལོ་རབས་འདིའི་ཞི་བདེ།
མི་ཕལ་ཆེ་བས་ད་ལྟ་ཡང་སྙིང་ཞི་བདེ་ག་འདྲ་ཞིག་ཡིན་པ་མཐོང་ཐུབ་མེད། གང་ལྟར་
ང་ཚོས་ཀྱང་ལོ་ངོ1000ཡར་སྔོན་གྱི་རྣམ་པ་མཐོང་མ་མྱོང་བས། གནའ་བོའི་འཇིག་རྟེན་དེ་ལས་
གདུག་རྩུབ་ཆེ་བ་བརྗེད་སླ་ཞིང༌། དམག་འཁྲུག་ཉུང་དུ་ཕྱིན་པའི་དབང་གིས་དམག་འཁྲུག་ལ་དོ་
སྣང་སྔར་ལས་མང་པོ་བྱེད་དུ་བཅུག་པ་རེད། མི་མང་པོ་ཞིག་གིས་ཨ་ཧྥུ་ཀ་ནི་སི་ཐན་དང་དབྱི་
རག་ཏུ་དམག་འཁྲུག་གི་དུད་ཞག་དགུང་དུ་འཕྱུར་བ་ཁོ་ནར་ཅེར་བ་ལས། པར་ཙིར་དང་རྒྱ་གར་
དུ་བག་བྲོ་བའི་རྣམ་པ་ཡིད་ལ་དྲན་མྱོང་མེད།
ཁྱད་པར་དུ་ང་ཚོས་མིའི་རིགས་སྤྱིའི་དཀའ་སྡུག་དང་བསྡུར་ན། མི་སྒེར་རང་ཉིད་ཀྱི་དཀའ་
སྡུག་ལ་མྱོང་ཚོར་སྐྱེས་སླ་བ་རེད། ཡིན་ནའང་སྤྱིའི་ཆ་ནས་ལོ་རྒྱུས་ཀྱི་འཕེལ་རིམ་ལ་བལྟས་ན། ང་
ཚོས་སྤྱིའི་བསྡོམས་རྩིས་གཞི་གྲངས་ལ་བལྟ་དགོས་པ་ལས་མི་སྒེར་གྱི་གཏམ་རྒྱུད་ཁོ་ནར་ལྟ་མི་
རུང་། སྤྱི་ལོ2000ལོར་འཛམ་གླིང་ཡོངས་སུ་དམག་འཁྲུག་གི་རྐྱེན་གྱིས་མི་ཁྲི31གི་ཚེ་སྲོག་ཤོར་ལ།
དྲག་ཤུགས་ཉེས་བསགས་དབང་གིས་མི་ཁྲི52ཤི་བ་རེད། གནོད་འཚེ་ཕོག་མཁན་ཚོར་མཚོན་ན།
འདི་དག་ཚང་མ་འཇིག་རྟེན་འཇིག་པ་ནང་བཞིན་མི་ཤི་ཁྱིམ་སྟོངས་སུ་གྱུར་པ་དང་། གྲོགས་པོ་
དང་གཉེན་ཉེ་རྣམས་ལ་བཟོད་ཐབས་བྲལ་བའི་སྡུག་བསྔལ་ཚད་མེད་མྱངས་སུ་བཅུག་པ་ཡིན་
མོད། འོན་ཀྱང་སྤྱིའི་ཆ་ནས་བལྟས་ན། སྤྱི་ལོ2000ལོར་ཤི་བའི་མི་ཁྲི83དེ་ནི། འཛམ་གླིང་ཡོངས་
སུ་ཁྱོན་བསྡོམས་ལོ་དེར་ཤི་བའི་མི་ཁྲི5600ལས1.5%ལས་ཟིན་མེད། དེ་བཞིན་དུ་ལོ་དེར་རླངས་
འཁོར་ཆག་སྒོ་བྱུང་ནས་ཤི་བའི་མི་གྲངས་ཁྲི126ལ་སླེབས(ཤི་བའི་སྤྱིའི་མི་གྲངས་ལས2.25%
ཟིན། )ཡོད་ལ། རང་སྲོག་བཅད་ནས་ཤི་བའི་མི་གྲངས་ཁྲི81.5ལ ( ཤི་བའི་སྤྱིའི་མི་གྲངས་ལས1.45%ཟིན། )སླེབས་ཡོད།
སྤྱི་ལོ2002ལོའི་གྲངས་ཀར་དེ་ལས་ཀྱང་ཧ་ལས་དགོས་པ་ཞིག་སྟེ། ལོ་དེར་ཤི་བའི་སྤྱིའི་མི་
གྲངས་ཁྲི5700ལས་མི་ཁྲི17.2དམག་འཁྲུག་དབང་གིས་རྐྱེན་ལམ་དུ་ཤོར་བ་དང་། མི་ཁྲི56.9དྲག་
ཤུགས་ཉེས་བསགས་དབང་གིས(ཡང་གཅིག་བཤད་ན་ཁྱོན་བསྡོམས་མི་ཁྲི74.1མིའི་རིགས་ཀྱི་
དྲག་ཤུགས་ལ་བརྟེན་ནས་ཤི )རྐྱེན་ལམ་དུ་ཤོར་བ་རེད། དེ་དང་བསྡུར་ན། ལོ་དེར་རང་སྲོག་
བཅད་ནས་ཤི་བའི་མི་གྲངས་ཁྲི87.3ཡོད་པ་རེད། དེར་བརྟེན་ང་ཚོས་ཨ་རི་ལ་དགུ་པའི་ཚེས་
བཅུ་གཅིག་ཉིན་འཇབ་རྒོལ་ཐེབས་ནས་ལོ་གཅིག་གི་རྗེས་སུ། འཇིགས་སྐུལ་རིང་ལུགས་དང་
དམག་འཁྲུག་གི་འུར་སྒྲས་གནས་ས་ཁེངས་ཀྱང༌། མི་ཆེ་གེ་མོ་ཞིག་ལ་འཇིགས་སྐུལ་པ་དང་དམག་
མི། དུག་རྫས་བཙོངས་མཁན་སོགས་ཀྱིས་ལྐོག་གསོད་བྱས་ནས་ཤི་བའི་ཉེན་ཁ་ལས། རང་སྲོག་བཅད་ནས་ཤི་བའི་ཉེན་ཁ་ཆེ་བ་རེད།
སའི་གོ་ལ་ཧྲིལ་པོའི་ས་ཆ་མང་ཤས་སུ། ང་ཚོ་མཚན་ལ་གཉིད་ཡོད་པའི་དུས་སུ་ཉེ་འཁོར་
གྱི་ཚོ་པས་རང་ཉིད་ཀྱི་གྲོང་ཚོའི་མཐའ་བསྐོར་ཏེ། གྲོང་ཚོ་ཧྲིལ་པོ་དམར་གསོད་གཏོང་བ་ལ་
སེམས་ཁྲལ་བྱེད་མི་དགོས། ད་ལྟ་དབྱིན་ཇིའི་ཕྱུག་པོ་ཚོ་ཉིན་རྒྱུན་ལའོ་པིན་ཧན་གྱི་ཧྲི་ཝོ་ཏི་ནགས་
ཚལ་དུ་བསྐྱོད་ཀྱང་། ཇག་པས་འཇབ་སྒུག་བྱས་ཏེ་རྒྱུ་ནོར་མ་ལུས་འཕྲོག་རྗེས་
དབུལ་པོ་རྣམས་ལ( ཡང་ན་རང་གི་ཨམ་ཕྲག་ཏུ་འགྲོ་ངེས། ) བགོས་འགྲོ་བར་སེམས་ཁྲལ་བྱེད་
མི་དགོས། སློབ་མས་དགེ་རྒན་གྱི་སྙུག་ལྕག་ཆར་བཞིན་འབབ་པར་སེམས་ཁྲལ་བྱེད་མི་དགོས་ལ།
བྱིས་པ་རྣམས་ཀྱིས་རང་ཉིད་གཞན་ལ་བྲན་གཡོག་ཏུ་བཙོང་འགྲོ་བར་སེམས་ཁྲལ་བྱ་མི་དགོས།
བུད་མེད་རྣམས་ཀྱིས་ཀྱང་ཁྱོ་གས་ཁྲིམས་འགལ་ངང་ཁོ་མོ་ཚོར་གང་བྱུང་དུ་གཅེར་རྡུང་དང་
བཙན་གྱིས་ཁྱིམ་དུ་སྡོད་དུ་འཇུག་མི་ཆོག་པ་ཤེས། རེ་བ་འདི་དག་མངོན་འགྱུར་བྱུང་བའི་ས་ཆ་གོ་
ལ་ཧྲིལ་པོ་ནས་ཇེ་མང་ནས་ཇེ་མང་དུ་འགྲོ་བཞིན་ཡོད།
དྲག་ཤུགས་ཀྱི་དོན་རྐྱེན་འབྱུང་ཚད་ཉུང་དུ་ཕྱིན་པའི་རྒྱུ་རྐྱེན་གཙོ་བོ་ནི། རྒྱལ་ཁབ་ཀྱི་ལམ་
ལུགས་གཏན་ལ་ཕབ་པའི་རྐྱེན་གྱིས་རེད། ལོ་རྒྱུས་སྤྱི་ལ་གཞིགས་ན། དྲག་ཤུགས་ཕལ་ཆེ་བ་ཞིག་
ཁྱིམ་ཚང་དང་ཚོགས་སྡེ་ཕན་ཚུན་གྱི་འཁོན་འཛིན་ཡིན།( དུས་དེ་རིང་ཡང་གོང་གསལ་གྱི་གཞི་
གྲངས་དེ་ལས་ས་གནས་ཀྱི་ཉེས་བསགས་ནི་རྒྱལ་སྤྱིའི་དམག་འཁྲུག་ལས་མཇུག་འབྲས་ཚབས་
ཆེན་ཡིན་པ་རྟོགས་ཐུབ། )ང་ཚོས་གོང་དུ་བཤད་པ་ལྟར། གནའ་བོའི་ཞིང་ལས་སྤྱི་ཚོགས་ནང་
དུ་ཞིང་པར་ཆ་རྒྱུས་ཆེ་བའི་ཆབ་སྲིད་རྩ་འཛུགས་ནི་རང་ཉིད་ཀྱི་ཚོགས་སྡེ་གཅིག་པུ་ཡིན་རུང་།
ཁོ་ཚོར་དྲག་ཤུགས་ཀྱི་འཚེ་བ་རྫོགས་མཐའ་མེད་པ་ཞིག་ཐེབས་ཀྱིན་ཡོད། ཕྱིས་སུ་རྒྱལ་པོ་དང་
བཙན་རྒྱལ་གྱི་སྟོབས་ཤུགས་ཆེ་རུ་ཕྱིན་རྗེས། མིའི་རིགས་ཀྱི་སྤྱི་ཚོགས་ཀྱིས་ད་གཟོད་ཚོགས་སྡེ་
ལ་གཅུན་འདོམས་ཀྱི་བྱེད་ནུས་ཐོན་ཏེ། དྲག་ཤུགས་ཀྱི་དོན་རྐྱེན་ཉུང་དུ་ཕྱིན་པ་རེད། དུས་རབས་
བར་མའི་ཡོ་རོབ་གླིང་དུ་ས་ཁུལ་བཅད་བཟུང་བྱས་པའི་རང་བཙན་རྒྱལ་ཕྲན་ཁྲོད་དུ། མི་ཁྲི10ཡི་
ནང་དུ་དམར་གསོད་ཐེབས་པའི་མི་གྲངས་ཧ་ལམ་ལོ་རེར20ནས40ལྷག་ཟིན་པ་རེད། ཉེ་བའི་ལོ་
བཅུ་ཕྲག་དུ་མའི་ནང་དུ་རྒྱལ་ཁབ་དང་ཚོང་ར་ཡིས་དབང་ཆ་ཆེན་པོ་བཟུང་བའི་དབང་གིས་ས་
གནས་ཚོགས་སྡེ་དག་རིམ་གྱིས་མེད་པར་གྱུར་པ་དང་བསྟུན་ནས་དྲག་ཤུགས་ཀྱི་འབྱུང་ཚད་ཉུང་
དུ་ཕྱིན་ཞིང༌། གོ་ལ་ཧྲིལ་པོ་ནས་ད་ལྟ་མི་ཁྲི10རེའི་ཁྲོད་དུ་དམར་གསོད་ཐེབས་པའི་མི་གྲངས་ཧ་
ལམ9ལས་མེད་པར་མ་ཟད། མང་ཆེ་ཤོས་ཤིག་རྒྱལ་ཁབ་ཀྱི་དབང་ཆ་གསལ་པོ་མེད་པའི་ས་ཁུལ་
ཡིན་ཏེ། དཔེར་ན། སུའུ་མ་ལི་ཡ་དང་ཁོ་ལོམ་པི་ཡ་ལྟ་བུ་ཡིན་ལ། ཡོ་རོབ་ལྟ་བུའི་དབང་ཆ་གཅིག་
བསྡུས་ཅན་གྱི་རྒྱལ་ཁབ་ཏུ་ཆ་སྙོམས་ལོ་རེར་མི་ཁྲི10རེ་ལས་མི་གཅིག་ལ་མ་གཏོགས་དམར་
གསོད་ཐེབས་པའི་དོན་རྐྱེན་འབྱུང་བཞིན་མེད།
དེ་ལྟ་ནའང་། ང་ཚོས་རྒྱལ་ཁབ་ལ་ཤས་ཀྱིས་རྒྱལ་ཁབ་ཀྱི་སྟོབས་ཤུགས་སྤྱད་དེ་རང་ཉིད་
ཀྱི་མི་དམངས་ལ་འཚེ་བ་བྱེད་པའི་དོན་རྐྱེན་མཐོང་ཡོང་ལ། ཡ་ང་བའི་དོན་རྐྱེན་དེ་དག་རྟག་
ཏུ་ང་ཚོའི་སེམས་ལ་གསུབ་ཐབས་མེད་པའི་བག་ཆགས་ཟབ་མོ་བཞག་པ་སྨོས་མ་དགོས། དུས་
རབས20པའི་ནང་ལ་མི་བྱེ་བ་དུ་མ་དང་ཐ་ན་དུང་ཕྱུར་གཅིག་ཡས་མས་རང་གི་རྒྱལ་ཁབ་
བདེ་འཇགས་དམག་དཔུང་གིས་དམར་གསོད་བཏང་བ་རེད། ཡིན་ནའང་ཁྱོན་ཡོངས་ཀྱི་
ངོས་ཐད་ནས་བལྟས་ན། རྒྱལ་ཁབ་ཀྱིས་ཚོད་འཛིན་བྱས་པའི་ཁྲིམས་ཁང་དང་ཉེན་རྟོག་པའི་
སྟོབས་ཤུགས་སྔར་བཞིན་མཐོར་འདེགས་བྱུང་ནས་འཛམ་གླིང་གི་བདེ་འཇགས་ཆུ་ཚད་ལ་
སླེབས་ཡོད་པས། གཏུམ་སྤྱོད་ཀྱིས་སྒེར་གཅོད་བྱས་པའི་དབང་བསྒྱུར་འོག་ཏུའང་དེང་དུས་མི་
རྣམས་གཞན་གྱི་ལག་ནས་འཆི་བའི་ཉེན་ཁ་དེང་རབས་ཅན་སྔ་མའི་སྤྱི་ཚོགས་ལས་སྔར་བཞིན་
ཉུང་བ་རེད། སྤྱི་ལོ1964ལོར་པར་ཙིར་དུ་དམག་དོན་སྒེར་གཅོད་ཀྱི་སྲིད་དབང་བྱུང་བར་མ་
ཟད། སྤྱི་ལོ1985ལོའི་བར་དུ་དབང་བསྒྱུར་བྱས་ཀྱང་ལོ་ངོ20རིང་ལ་ཁྱོན་བསྡོམས་པར་ཙིར་གྱི་
མང་ཚོགས་སྟོང་ཕྲག་དུ་མ་ཞིག་སྲིད་དབང་འདིས་དམར་གསོད་བཏང་ཞིང་། མི་སྟོང་ཕྲག་འགའ་
ཤས་ལ་བཙོན་བཀག་དང་མནར་གཅོད་ཐེབས་པ་རེད། དེ་ལྟར་གནས་ཚུལ་ཆེས་མི་ལེགས་པའི་ལོ་
ལའང་ལི་ཡུའེ་རི་ནེ་ལའོ་ཡི་མི་དམངས་གཞན་ལག་ཏུ་འཆི་བའི་ཉེན་ཁ། ཝ་ལ་
ཉིའི་མི་དང་ཨ་ཝེ་ཐིའི་མི། ཡང་ན་ཡ་ནོ་མ་མའོ་ཡི་མི་ལས་སྔར་བཞིན་ཉུང༌། ཝ་ལ་ཉིའི་མི་དང་
ཨ་ཝེ་ཐིའི་མི། ཡ་ནོ་མ་མའོ་ཡི་མི་བཅས་ནི་ཡ་མ་སོན་ནགས་
ཀླུང་དུ་འཚོ་སྡོད་བྱས་པའི་གཉུག་གནས་མི་རིགས་ཡིན། ཁོ་ཚོར་དམག་དཔུང་དང་ཉེན་རྟོག་པ་
མེད་ལ། བཙོན་ཁང་ཡང་མེད། མིའི་རིགས་རིག་པས་ཞིབ་འཇུག་ལས་བསྟན་པ་ལྟར་ན། རིགས་
རྒྱུད་འདི་དག་གི་སྐྱེས་པ་ཧ་ལམ25%ནས50%ཡས་མས་ཤིག་རྒྱུ་ནོར་དང་བུད་མེད། མཚན་སྙན་གྲགས་ཀྱི་འཁྲུག་རྩོད་ཁྲོད་བསད་འགྲོ་ཟེར།
བཙན་རྒྱལ་སྲིད་ཁྲི་ལས་བབས་པ།
རྒྱལ་ཁབ་ནང་ཁུལ་གྱི་དྲག་ཤུགས་བྱ་སྤྱོད་སྤྱི་ལོ1945ལོའི་རྗེས་སུ་ཡང་སྙིང་ཇེ་མང་དུ་སོང་
ཡོད་དམ་ཡང་ན་ཇེ་ཉུང་དུ་སོང་བའི་ཐད་ལ། ད་དུང་གྲོས་བསྡུར་བྱ་དགོས་པའི་ཆ་ཡོད་རུང་།
སུས་ཀྱང་ཁས་མི་ལེན་ཐབས་མེད་དུ་གྱུར་པ་ནི། ད་ལྟའི་རྒྱལ་སྤྱིའི་གཏུམ་སྤྱོད་དོན་རྐྱེན་ནི་ལོ་རྒྱུས་
ཐོག་ཆེས་ཉུང་བའི་དུས་སྐབས་སུ་གནས་ཡོད། དེའི་ནང་གི་ཆེས་མངོན་གསལ་དོད་པོ་ནི་ཡོ་རོབ་
བཙན་རྒྱལ་ཉམས་རྒུད་དུ་འགྲོ་སྐབས་ཀྱི་གནས་ཚུལ་རེད། ལོ་རྒྱུས་ཐོག་ང་ཚོས་བཙན་རྒྱལ་ཁག་
གིས་རྟག་ཏུ་བཙན་ཤེད་ཀྱིས་ངོ་ལོག་ཟིང་འཁྲུག་ལ་དྲག་གནོན་བྱེད་པར་མ་ཟད། དྲག་གནོན་
བྱས་ཀྱང་མ་ཐུབ་ཚེ་མཇུག་མཐར་རྒྱུན་པར་ཁྲག་གི་འཁོར་ལོ་བསྐོར་བར་བྱེད། བཙན་རྒྱལ་རྨང་
ནས་མགོ་རྟིང་བསློགས་རྗེས་དུས་ཡུན་ངེས་ཅན་ཞིག་ལ་སྲིད་གཞུང་མེད་པའི་གནས་ཚུལ་ཞིག་
བྱུང་ནས་དམག་འཁྲུག་རྒྱུན་ཆད་མེད་པར་བྱུང་བ་རེད། སྤྱི་ལོ1945ལོ་ནས་བཟུང་བཙན་རྒྱལ་མང་
ཆེ་ཤོས་ཤིག་ཞི་བའི་སྒོ་ནས་སྲིད་ཁྲི་ལས་བབས་པ་དང༌། བཙན་རྒྱལ་སིལ་བུར་འཐོར་བའི་བརྒྱུད་
རིམ་ཡང་ལྟོས་བཅས་ཀྱིས་མྱུར་ཞིང་ཞི་བདེ་དང་གོ་རིམ་ལྡན་པ་རེད།
སྤྱི་ལོ1945 ལོར་དབྱིན་ཇིས་ད་དུང་སའི་གོ་ལའི1/4དབང་བསྒྱུར་བྱས་ཡོད། ཡིན་ནའང་
ལོ་ངོ30རྗེས་སུ་དེའི་དབང་བསྒྱུར་ས་ཁོངས་ལ་གླིང་ཕྲན་འགའ་མ་གཏོགས་ལྷག་མེད། སྐབས་
འདིར་དབྱིན་ཇིས་མི་སེར་སྤེལ་ཡུལ་རེ་རེ་ནས་ཕྱིར་འཐེན་བྱས་རུང༌། ཧ་ལམ་མེ་མདའ་གཅིག་
ཀྱང་བརྒྱབ་མེད། རྒྱལ་ཁབ་ཀྱི་ཆེད་དུ་རང་སྲོག་བློས་བཏང་བའི་དམག་མི་སྟོང་ཕྲག་ཁ་ཤས་ལས་
བརྒལ་མེད་པ་དང༌། མི་བསད་པའི་ཁ་གྲངས་ཀྱང་མང་རྒྱུ་མེད། ཀུན་གྱིས་རྟག་ཏུ་མ་ཧཱ་གྷན་དྷིའི་
འཚེ་མེད་ཞི་བའི་ངོ་རྒོལ་ལ་བསྟོད་པའི་མཐེ་བོང་མཐོ་རུ་བསྒྲེངས་མོད། དེ་བཞིན་དུ་དབྱིན་ཇི་
བཙན་རྒྱལ་ཆེན་མོར་ཡང་དེ་འདྲའི་བསྟོད་བསྔགས་ཤིག་བྱ་འོས། བཙན་རྒྱལ་ཕྱིར་འཐེན་བྱས་
རྗེས་ས་ཁུལ་དེ་དག་རང་བཙན་རྒྱལ་ཁབ་ཁག་གིས་རྩིས་ལེན་བྱས་ཤིང་། མང་ཆེ་བས་སྲ་བརྟན་
ཁབ་དང་སྐྱིད་བདེ་མཉམ་གནས་བྱེད་ཀྱིན་ཡོད། དངོས་གནས་དབྱིན་ཇི་བཙན་རྒྱལ་ཆེན་མོར་
དུ་བཏང་ཟིན་པའི་མཐའ་མཚམས་ལ་བརྟེན་ནས་ཕྱོགས་བཞི་མཚམས་བརྒྱད་ཀྱི་ཁྱིམ་མཚེས་རྒྱལ་
འཇིགས་སྐུལ་ཐེབས་སྐབས་མི་ཁྲི་ཕྲག་ཁ་ཤས་བསད་པར་མ་ཟད། རྩོད་གཞི་ཡོད་པའི་ས་ཁུལ་
འགའ་ཞིག་ཏུ་དབྱིན་ཇི་ཕྱིར་འཐེན་བྱས་མ་ཐག་གཞི་ཁྱོན་ཆེ་བའི་རིགས་རྒྱུད་བར་གྱི་འགལ་བ་
ལངས་ཏེ(ཁྱད་པར་དུ་རྒྱ་གར་དུ་བྱུང་།)མི་འབུམ་ལྷག་གི་ཚེ་སྲོག་ཤོར་བ་རེད། ཡིན་ནའང་
དུས་ཡུན་རིང་པོའི་ལོ་རྒྱུས་ལ་ཆ་སྙོམས་སྒོས་གཞིགས་ན་དབྱིན་ཇི་བཙན་རྒྱལ་ཕྱིར་འཐེན་བྱས་པ་
ལྟོས་བཅས་ཀྱིས་ཞི་བདེ་དང་སྒྲིག་ལམ་ལྡན་པའི་དཔེ་མཚོན་དུ་བགྲང་ཆོག དེ་དང་བསྡུར་ན་ཧྥ་
རན་སིའི་མི་སེར་བཙན་རྒྱལ་ནི་ཨུ་ཚུགས་ཆེ་སྟེ། བཙན་རྒྱལ་འཐོར་ནས་ཕྱིར་འཐེན་བྱེད་སྐབས་
སྔར་བཞིན་ཝེ་ཐེ་ནམ་དང་ཨར་ཅི་རི་ཡ་རུ་དམག་འཁྲུག་བྱུང་ནས་མི་འབུམ་ལྷག་གི་ཚེ་སྲོག་ཤོར།
ཡིན་ནའང༌།མི་སེར་སྤེལ་ཡུལ་གཞན་དག་ནས་ཕྱིར་འཐེན་བྱེད་སྐབས་སྔར་བཞིན་ཞི་བདེའི་ངང་
མྱུར་དུ་ཕྱིར་འཐེན་བྱས་པར་མ་ཟད། ཤུལ་དུ་བཞག་པ་ནི་སྒྲིག་ལམ་དང་གོ་རིམ་ལྡན་པའི་རྒྱལ་
ཁབ་ཀྱི་སྲིད་གཞུང་ཞིག་ཡིན་པ་ལས་ཟིང་འཁྲུག་མིན་ནོ། །
སྤྱི་ལོ1989ལོར་སུའུ་ལེན་འཐོར་ཞིག་ཏུ་སོང་བའི་བརྒྱུད་རིམ་ནི་སྔར་བས་ཞི་བདེ་ཡིན་ཞེས་
བཤད་ཆོག་སྟེ། པ་ཨར་ཀན་ཕྱེད་གླིང་དང་ཀའོ་ཅཱ་སོ། ཨེ་ཤ་ཡ་དབུས་མའི་ས་ཁུལ་བཅས་སུ་སྔར་
བཞིན་རིགས་རྒྱུད་བར་གྱི་འགལ་བ་ཙམ་མ་གཏོགས་འཁྲུག་པ་ཆེན་པོ་གང་ཡང་བྱུང་མེད། དེར་
བརྟེན་འདི་འདྲའི་སྟོབས་ལྡན་གྱི་བཙན་རྒྱལ་ཞིག་འཐོར་ཞིག་ཏུ་འགྲོ་དུས། ལྷིང་འཇགས་ངང་
སྐད་ཅིག་ལ་ཡལ་འགྲོ་བ་ནི། དངོས་གནས་ལོ་རྒྱུས་ཐོག་མཐོང་དཀོན་པ་རེད་ཅེས་བཤད་ཆོག
སྤྱི་ལོ1989ལོར་སུའུ་ལེན་ལ་དམག་དོན་ཕམ་ཉེས་བྱུང(ཨ་ཧྥུ་ཀ་ནི་སི་ཐན་གྱིས་མ་གཏོགས། )
མེད་པར་མ་ཟད། ཕྱི་ཕྱོགས་ཀྱིས་བཙན་འཛུལ་ཐེབས་མེད་ལ། མི་དམངས་ཀྱིས་ངོ་ལོག་ཟིང་
འཁྲུག་བསླངས་མེད། ཐ་ན་མ་ཏིང་ལུའུ་ཏི་ཅིན་ནང་བཞིན་གཞི་ཁྱོན་ཆེ་བའི་
སྤྱི་དམངས་ཀྱིས་བརྩི་སྲུང་དང་ལེན་མི་བྱེད་པའི་ལས་འགུལ་ལྟ་བུ་ཡང་བྱུང་མྱོང་མེད། སུའུ་ལེན་
གྱིས་སྐབས་དེར་སྔར་བཞིན་དམག་ཤུགས་ས་ཡ་ཁ་ཤས་ལ་ཁ་ལོ་བསྒྱུར་ཅིང་། ཐན་ཁེ་ཁྲི་གཅིག་
དང་གནམ་གྲུ་ཁྲི་གཅིག་ཡོད་པར་མ་ཟད། གོ་ལ་ཟླུམ་པོ་འདི་རྨེག་མེད་དུ་གཏོང་བར་ནུས་པའི་
ཉིང་རྡུལ་སྟོབས་ཤུགས་ཀྱང་འཛོམས་པ་དང༌། དམར་དམག་དང་ཧྭ་ཧྲ་སྤྱི་ཆིངས་སྒྲིག་འཛུགས་
གཞན་དག་གི་དམག་དཔུང་ཡང་སྔར་བཞིན་སུའུ་ལེན་ལ་བློ་དཀར་བས། གལ་སྲིད་སུའུ་ལེན་གྱི་
ཆེས་མཐའ་མའི་དབང་བསྒྱུར་བ་ཀོར་པ་ཆའོ་ཧྥུས་བཀའ་ཕབ་པ་ཡིན་ན། དམར་དམག་གིས་སྔར་
བཞིན་མི་དམངས་ཐམས་ཅད་ལ་མེ་མདས་རྒྱག་སྲིད་པ་རེད།
ཡིན་ནའང་སུའུ་ལེན་དང་ཡོ་རོབ་ཤར་མའི་གུང་ཁྲན་སྲིད་དབང་གི་དབང་བསྒྱུར་བ་ཆེ་གྲས
( རོ་མ་ཉི་ཡ་དང་སར་ཝེ་ཡ་གཉིས་ཕུད)གང་དང་གང་ཡིན་རུང༌། ཀུན་གྱིས་དྲག་ཤུགས་འབོར་
ཆེན་དེ་ཚོ་བཀོལ་སྤྱོད་རྩ་བ་ནས་མ་བྱས་པ་རེད། མི་འདི་དག་གིས་མཚོན་ཆ་དོར་ཏེ་ཕམ་ཁ་དང་
ལེན་བྱས་ཤིང་། རྒྱུ་དངོས་བསྡུ་རུབ་བགྱིས་ནས་རང་ཡུལ་དུ་ལོག ཀོར་པ་ཆའོ་ཧྥུ་སོགས་ཀྱིས་དོར་
བ་ནི་སུའུ་ལེན་གྱིས་འཛམ་གླིང་འཁྲུག་ཆེན་གཉིས་པའི་ནང་ཕབ་པའི་ས་ཁོངས་ཁོ་ན་ཙམ་མ་
ཡིན་པར། ཁྱད་པར་དུ་དེ་ལས་སྔ་བའི་དུས་སུ་ཧྲ་ཧོང་གོང་མས་དབང་དུ་བསྡུས་པའི་པོ་ལོ་ཏའི་
རྒྱ་མཚོ་དང་ཝུའུ་ཁི་ལན། ཀའོ་ཅཱ་སོ། ཨེ་དབུས་སོགས་ཀྱང་འདུ། གལ་ཏེ་ཀོར་པ་ཆའོ་ཧྥུས་ཀྱང་
སར་ཝེ་ཡའི་མགོ་ཁྲིད་དང་ཡང་ན་ཧྥ་རན་སིས་ཨར་ཅི་ལི་ཡ་རུ་སྤྱད་པའི་བྱེད་ཐབས་དེ་བདམས་
པ་ཡིན་ཚེ། བསམ་ཡུལ་ལས་འདས་པའི་མཇུག་འབྲས་ཤིག་འབྱུང་བར་གདོན་མི་ཟ།
ཉིང་རྡུལ་གྱིས་བསྐྱེད་པའི་ཞི་བདེ།
བཙན་རྒྱལ་སྲིད་ཁྲི་ལས་བབས་རྗེས་ཀྱི་རང་བཙན་རྒྱལ་ཁབ་དག་ལས་ཉུང་ཤས་ཤིག་མ་
གཏོགས་ཕལ་ཆེ་བ་དམག་འཁྲུག་གི་བྱ་བར་གཞི་ནས་སྤྲོ་བ་མེད་པར་གྱུར། སྤྱི་ལོ1945ལོ་ནས་
བཟུང་བཙན་འཛུལ་གྱི་ཐབས་ལ་བརྟེན་ནས་རྒྱལ་ཁབ་གཞན་དག་དབང་དུ་བསྡུ་བའི་དོན་དག་
བྱུང་མེད། རྒྱལ་ཁབ་གཞན་དག་དབང་དུ་བསྡུ་བ་ནི་སྔོན་ཆད་ཀྱི་ཆབ་སྲིད་ལོ་རྒྱུས་ཐོག་མེད་
དུ་མི་རུང་བའི་གྲུབ་ཆ་ཞིག་ཏུ་གྱུར་ཡོད། རླབས་ཆེན་གྱི་བཙན་རྒྱལ་མང་པོ་ཞིག་ཐབས་འདི་ལ་
བརྟེན་ནས་བཙུགས་པས། སྔ་མའི་དབང་བསྒྱུར་བ་དང་མི་དམངས་ཕལ་ཆེ་བས་དེ་ནི་ལོ་རྒྱུས་ཀྱི་
ཆོས་ཉིད་ཅིག་ལ་ངོས་འཛིན་བྱས་ཡོད། ཡིན་ན་ཡང༌། དེང་གི་དུས་འདིར་གོ་ལའི་ག་ས་གང་དུ་
གནའ་བོའི་རོམ་གྱི་མི་དང་སོག་པོ། ཐུར་ཁེ་པ་ནང་བཞིན་མཐའ་གྲུ་ཀུན་དབང་དུ་བསྡུ་བའི་སྣང་
ཚུལ་གཏན་ནས་འབྱུང་མི་སྲིད། སྤྱི་ལོ1945ལོ་ནས་བཟུང་མཉམ་འབྲེལ་རྒྱལ་ཚོགས་ཀྱིས་ཁས་ལེན་
ཐོབ་པའི་རང་བཙན་རྒྱལ་ཁབ་གང་རུང་ཞིག་རྒྱལ་ཁབ་གཞན་པས་དབང་དུ་བསྡུས་ནས་རྒྱལ་
ཁབ་འཇིག་པའི་དོན་དག་བྱུང་མྱོང་མེད། རྒྱལ་སྤྱིའི་དམག་འཁྲུག་ཉི་ཚེ་བ་འགའ་ཞིག་བྱུང་སྟེ། མི་
གྲངས་ས་ཡ་ལ་ཉེ་བ་ཞིག་གོད་ཆགས་དེའི་ཁྲོད་དུ་གཅེས་སྲོག་ཤོར་ནའང༌། ད་ནི་དམག་འཁྲུག་རྒྱུན་སྲོལ་གྱི་རྣམ་པར་ཆགས་མེད།
མི་མང་པོ་ཞིག་གིས་ཞི་བདེ་ནི་ཡོ་རོབ་ནུབ་མའི་ཁྱད་ཆོས་ཡིན་ཏེ། གནས་དེར་འབྱོར་ཕྱུག་
ལྡན་ཞིང་དམངས་གཙོ་དར་བས་དམག་འཁྲུག་རྩ་བ་ནས་རིང་དུ་གྱེས་པར་བསྙད་ཀྱང༌། དོན་
གྱིས་ཞི་བདེ་ཐོག་མར་ས་ཁུལ་གཞན་དག་ཏུ་འཕེལ་རྒྱས་བྱུང་ཞིང༌། ཕྱིས་སུ་ད་གཟོད་ཡོ་རོབ་གླིང་
ལ་དར་བ་རེད། དེར་བརྟེན་ཨ་མེ་རི་ཁ་ལྷོ་མ་ལ་མཚོན་ན། ཆེས་མཐའ་མཇུག་གི་ཛ་དྲག་ཆེ་བའི་
རྒྱལ་སྤྱིའི་དམག་འཁྲུག་ནི། སྤྱི་ལོ1941ལོའི་ཕེ་རུ་དང་ཨེ་ཁྭ་ཏོར་གྱི་དམག་འཁྲུག་དང་། དེ་བཞིན་
ལོ1932ལོ་ནས1938ལོའི་ལ་ཐུག་གི་པོ་ལི་ཝེ་ཡ་དང་ཕ་ར་ཀུའེ་དམག་འཁྲུག་ཡིན་ལ། དམག་
འཁྲུག་མ་བྱུང་བའི་ཡར་སྔོན་དུ། ཨ་མེ་རི་ཁ་ལྷོ་མ་རུ་སྤྱི་ལོ1879ལོ་ནས་སྤྱི་ལོ1884ལོའི་རྗེས་སུ་
དམག་འཁྲུག་ཚབས་ཆེན་གཞན་གང་ཡང་མ་བྱུང་ཞིང་། སྐབས་དེར་ཕྱོགས་གཅིག་ནི་ཆི་ལི་དང་
ཕྱོགས་གཞན་ཞིག་ནི་པོ་ལི་ཝེ་ཡ་དང་ཕེ་རུ་གཉིས་རེད།
ང་ཚོ་ཐུན་མོང་གི་སྣང་ངོར་ཨ་རབ་ཀྱི་འཇིག་རྟེན་ནི་ཧ་ཅང་ཞི་བདེ་ཞིག་མིན་པར་སྙམ་
ཡང་། ཨ་རབ་ཀྱི་རྒྱལ་ཁབ་ལ་རང་བཙན་ཐོབ་རྗེས། རྒྱལ་ཁབ་གཉིས་ཁྱོན་ཡོངས་ནས་དམག་
འཁྲུག་རྒྱག་པའི་དོན་རྐྱེན་ཐེངས་གཅིག( དབྱི་རག་གིས་སྤྱི་ལོ1990ལོར་ཁུ་ཝེ་ཐི་ལ་བཙན་འཛུལ་
བྱས་པ། )ལ་མ་གཏོགས་བྱུང་མྱོང་མེད་དེ། མཐའ་མཚམས་ཀྱི་རྩོད་རྙོག( སྤྱི་ལོ1970ལོར་སི་རི་ཡ་
དང་ཅོར་ཏན། )རྫོགས་མཐའ་མེད་པ་ཞིག་ཐོན་ཏེ། རྒྱལ་ཁབ་གཞན་གྱི་ནང་སྲིད་ལ་ཐེ་གཏོགས
( དཔེར་ན། སི་རི་ཡས་ལེ་པ་ནོན་ལ་བཙན་འཛུལ་བྱས་པ་ལྟ་བུ། )ཐེངས་མང་བྱས་པས། ནང་
འཁྲུག་བགྲང་ལས་འདས་པ ( དཔེར་ན། ཨར་ཅི་ལི་ཡ་དང་ཡེ་མེན། ལི་པི་ཡ། )ཞིག་བྱུང་བར་
མ་ཟད། སྲིད་དོན་གྱི་ངོ་ལོག་དང་ཟིང་འཁྲུག་གི་སྡེ་གཟར་ཡང་བསྟུད་མར་བྱུང་བ་རེད། ཡིན་ན་
ཡང་། དོན་དམ་པར་མཚོ་ཁུག་དམག་འཁྲུག་ཆེན་མོ་ཁོ་ན་ལས་གཞན། ཨ་རབ་རྒྱལ་ཁབ་ཕན་
ཚུན་བར་དུ་གཞི་རྒྱ་ཅན་གྱི་རྒྱལ་སྤྱིའི་དམག་འཁྲུག་གང་ཡང་བྱུང་མྱོང་མེད། དེའི་ཕྱིར་ཁྱབ་ཁོངས་
མུའུ་སི་ལིན་གྱི་འཇིག་རྟེན་ཧྲིལ་པོར་རྒྱ་བསྐྱེད་པའི་དབང་དུ་བཏང་ཡང་། དབྱི་ལང་དང་དབྱི་
རག་བར་གྱི་དམག་འཁྲུག་ལས་བགྲང་དུ་རུང་བ་གང་ཡང་མེད། དེ་བཞིན་དུ་ཐུར་ཁེ་དང་དབྱི་
ལང་གི་བར། ཕ་ཁི་སི་ཐན་དང་ཨ་ཧྥུ་ཀ་ནི་སི་ཐན་གྱི་བར། ཧིན་རྡུ་ཉི་ཞི་ཡ་དང་མ་ལེ་ཞི་ཡའི་
བར་སོགས་གང་ཡིན་རུང་དམག་འཁྲུག་བྱུང་མྱོང་མེད།
ཨ་ཧྥེ་རི་ཁ་གླིང་གི་གནས་བབ་དེ་འདྲ་ལེགས་པོ་ཞིག་མིན། ཡིན་ན་ཡང༌། ཨ་ཧྥེ་རི་ཁ་གླིང་
གི་འགལ་ཟླ་ཕལ་ཆེ་བ་ནི་ནང་འཁྲུག་དང་སྲིད་འགྱུར་རེད། ཨ་ཧྥེ་རི་ཁའི་རྒྱལ་ཁབ་ཁག་ལ་དུས་
རབས20པའི་ལོ་རབས60པ་དང70ལ་རང་བཙན་ཐོབ་པའི་རྗེས་སུ་རྒྱལ་ཁབ་ཀྱིས་ཕན་ཚུན་དབང་
དུ་བསྡུས་ནས་གཞན་ཚབ་རང་བྱེད་ཀྱི་སྦྱོར་བ་ལག་ཏུ་བསྟར་མཁན་ཤིན་ཏུ་དཀོན་པར་གྱུར།
སྔོན་ཆད་ལྟོས་བཅས་ཀྱིས་ཅུང་ཞི་འཇགས་ཡིན་པའི་ལོ་རབས(དཔེར་ན། སྤྱི་ལོ1871ལོ་
ནས1914ལོའི་དུས་སྐབས་ཀྱི་ཡོ་རོབ་གླིང་ལྟ་བུ)སུ་རྟག་ཏུ་མི་འགྱངས་པར་གནམ་ས་བླ་འོག་ཏུ་
བརྗེས་པ་ལྟ་བུའི་དམག་འཁྲུག་འབྱུང་བཞིན་ཡོད། ཡིན་ནའང་ད་ནི་སྔོན་དང་མི་འདྲ་སྟེ། དེའི་
རྒྱུ་མཚན་ནི་ངེས་པ་དོན་གྱིས་ཞི་བདེ་ཞེས་པ་ནི “ད་ལྟའི་གནས་སྐབས་ཙམ་ལ་འཁྲུག་པའི་གོད་
ཆགས་མི་འབྱུང་བ” ཙམ་མ་ཡིན་པར། “འཁྲུག་པ་གཏན་ནས་འབྱུང་མི་སྲིད་པ” ཞིག་ཡིན་
དགོས། འདས་པའི་ལོ་ཟླ་རིང་མོའི་ཁྲོད་དུ་འཛམ་གླིང་ཡོངས་སུ་དངོས་འབྲེལ་གྱི་ཞི་བདེ་ཞིག་
བྱུང་མ་མྱོང་། སྤྱི་ལོ1871ལོ་ནས་སྤྱི་ལོ1914ལོའི་བར་ལ་མཚོན་ན། ཡོ་རོབ་ཀྱི་ས་གནས་ཁག་གི་
དམག་འཁྲུག་སྔར་བཞིན་གཞུ་རྒྱུད་ཀྱི་མདའ་མོ་སོར་ན་གནས་པ་བཞིན་ཡོད་པས། དམག་དཔུང་
དང་ཆབ་སྲིད་མཁས་པའམ་ཡང་ན་སྤྱི་དམངས་ཕལ་པ་གང་ཡིན་རུང་ཀུན་གྱིས་སེམས་ལ་གྲ་
སྒྲིག་ངེས་ཅན་ཉར་ཡོད། སྔ་མའི་དུས་ཀྱི་ཞི་བདེ་ཞེས་པ་ཡོད་དོ་ཅོག་འདི་བཞིན་དུ་སྣང་ཙ་ན།
རྒྱལ་སྤྱིའི་ཆབ་སྲིད་ཀྱི་ཆོས་ཉིད་ཀྱིས “ཁྱིམ་མཚེས་འདབས་འབྲེལ་དུ་གནས་པའི་སྲིད་དབང་
གཉིས་ལོ་གཅིག་གི་ནང་ཚུན་དུ་ཕ་རོལ་ལ་དགྲ་རུ་ལྟ་སྲིད་” ཅེས་བསྟན་ཡོད། དེ་ལྟ་བུའི་ངེས་
ལུགས་ནི་དུས་རབས19པའི་དུས་མཇུག་གི་ཡོ་རོབ་དང་དུས་རབས་བར་མའི་ཡོ་རོབ། གནའ་
རབས་ཀྱི་ཀྲུང་གོ གནའ་རབས་ཀྱི་གྷི་རིག་གང་ཡིན་རུང་ཚང་མ་ལམ་དེར་ཕྱོགས་ཏེ་ལམ་ལྷོང་
བྱུང་བ་རེད། གལ་སྲིད་ཡ་ཏེན་དང་སི་པཱ་ཏ་གཉིས་སྤྱི་ལོ་སྔོན་གྱི450ལོར་ཞི་བའི་གྲོས་འཆམ་བྱུང་
ཡོད་ཚེ། སྤྱི་ལོ་སྔོན་གྱི449ལོར་སླར་ཡང་འཁྲུག་པའི་ཡོ་ལང་རྒྱས་སྲིད་པར་གདོན་མི་ཟ།
ཡིན་ནའང༌། ང་ཚོས་དེ་རིང་ངེས་ལུགས་འདི་གཏོར་ཟིན་པ་དང་། ད་ལྟ་ཡོད་པའི་ཞི་བདེ་
འདི་ནི་ངེས་པ་དོན་གྱིས་ཞི་བདེ་ཡིན་ཡང༌། དམག་འཁྲུག་གདོད་ནས་མེད་པ་ཡང་མ་ཡིན་ཏེ།
སྲིད་དབང་གི་སྒྲིག་སྲོལ་མང་ཆེ་བའི་ཕྱོགས་ནས་བཤད་ན། ལུགས་དང་མཐུན་ཞིང་བློས་འགེལ་
ཆོག་པའི་གནས་ཚུལ་གང་ཞིག་གིས་ཀྱང་ལོ་གཅིག་གི་ནང་ཚུན་ལ་ཁྱོན་ཡོངས་ནས་དམག་འཁྲུག་
བསླངས་མི་ནུས། དེ་བཞིན་དུ་འཇར་མན་དང་ཧྥ་རན་སའི་བར། ཀྲུང་གོ་དང་ཉི་ཧོང་གི་བར།
པར་ཙིར་དང་ཨ་ཀེན་ཐིན་གྱི་བར་དུ་དམག་འཁྲུག་འབྱུང་སྲིད་པའི་ངེས་པ་གང་ཞིག་ཡོད་དམ།
གཞི་རྒྱ་ཆུང་བའི་ས་མཚམས་ཀྱི་འགལ་ཟླ་ཕྲན་བུ་ག་གེ་མོ་ཞིག་འབྱུང་སྲིད་ཀྱང་། ད་ལྟ་འཇིག་
རྟེན་འཇིག་པ་ལྟ་བུའི་དོན་རྐྱེན་ཚབས་ཆེན་ཞིག་བྱུང་ན་མ་གཏོགས། ཕྱོགས་ཀུན་ལ་ཁྱབ་པའི་སྲོལ་
རྒྱུན་གྱི་དམག་འཁྲུག་གཏན་ནས་འབྱུང་མི་སྲིད་པས། གལ་ཏེ་སང་ལོའི་དུས་འདིར་ཨ་ཀེན་ཐིན་
གྱི་ཧྲག་བསྡུས་དམག་དཔུང་གིས་པར་ཙིར་གྱི་ལི་ཡུའུ་གྲོང་ཁྱེར་གྱི་མཁར་སྒོ་བར་དུ་བཅོམ་རྗེས།
པར་ཙིར་གྱིས་ཨ་ཀེན་ཐིན་གྱི་པུ་དབྱི་ནོ་སི་ཨེ་རི་སི་གྲོང་ཁྱེར་མིང་གི་ལྷག་མར་གཏོང་བ་ལྟ་བུའི་
དམག་འཁྲུག་འབྱུང་མི་ནུས། ཡིན་ན་ཡང་། རྒྱལ་ཁབ་ཁ་ཤས་བར་དུ་སྔར་བཞིན་དམག་འཁྲུག་
འབྱུང་སྲིད་དེ། དཔེར་ན། དབྱི་སི་རལ་དང་སི་རི་ཡའི་བར། ཨེ་ཙེ་ཨོ་ཕི་ཡ་དང་ཨི་ལི་ཐི་ལི་ཡའི་
བར། ཡང་ན་ཨ་རི་དང་དབྱི་ལང་གི་བར་ལྟ་བུ། ཡིན་ནའང་འདི་ནི་དམིགས་བསལ་གྱི་གནས་ཚུལ་
ཁོ་ན་ཙམ་ཡིན་ཞིང་། དེ་ལས་ལྡོག་སྟེ་སྒྲིག་སྲོལ་ཡོད་པར་བདེན་དཔང་བྱས་པ་རེད།
མ་འོངས་པའི་གནས་ཚུལ་ལའང་འགྱུར་ལྡོག་ཡོང་སྲིད་པ་སྨོས་མི་དགོས་པས། སྐབས་དེར་
ཁ་ཕྱིར་འཁོར་ནས་ལན་གཅིག་བལྟས་ན། ད་ལྟ་བསམ་ཚུལ་འདི་དག་བློ་ཡུལ་ལས་འགོངས་པ་
ཞིག་ཡིན་པའི་སྣང་བ་འགོག་མེད་དུ་སྦྱིན་ངེས། ཡིན་ནའང་། ལོ་རྒྱུས་ཀྱི་ངོས་ཐད་ནས་གཞིགས་
ན། ད་ལྟའི་བྱིས་བློ་བཞིན་གྱི་བསམ་ཚུལ་འདི་དག་སྔར་བཞིན་དོན་བཟང་ཞིག་ཡིན་ལ། སྔོན་ཆད་
གོ་ལའི་མཐའ་གྲུ་ཀུན་ཏུ་འདི་ལྟ་བུའི་ཞི་བདེ་དང་དམག་འཁྲུག་གི་ལོ་ཟླ་ལ་བློས་དཔོགས་ཐབས་བྲལ་བའི་དུས་བཟང་ཞིག་ཤར་མྱོང་མེད།
མིག་སྔར་མཁས་པ་མང་པོ་ཞིག་གིས་གསུང་རྩོམ་དང་ཆེད་རྩོམ་མང་པོ་སྤེལ་ཏེ། ད་ལྟ་མི་
སེམས་ལ་དགའ་བ་བསྐྱེད་པའི་འཕེལ་རྒྱས་འདི་འདྲ་བྱུང་བའི་སྐོར་ལ་འགྲེལ་རྒྱག་བཞིན་ཡོད་པ་
དང༌། མདོར་དྲིལ་ན་རྒྱུ་རྐྱེན་གལ་ཆེན་འགའ་ཞིག་ཡོད་དེ། དང་པོ། དམག་འཁྲུག་གི་མ་རྩ་ཆེས་
ཆེར་འཕར་བ་ལ་རག་ལས་ཤིང་། གལ་ཏེ་ནོ་པེར་ཞི་བདེའི་བྱ་དགའ་མཐོ་ཤོས་ཤིག་ཡོད་ཚེ། དེ་ནི་
རོའོ་པུ་ཐི་ཨོ་པུན་ཧེ་མོ་དང་དེ་བཞིན་ཁོ་དང་མཉམ་དུ་མ་རྡུལ་འབར་མདེལ་ཞིབ་འཇུག་གསར་
སྤེལ་བྱེད་མཁན་གྱི་ལས་རོགས་རྣམས་ལ་ཐོབ་འོས། ཉིང་རྡུལ་མཚོན་ཆ་ཡོད་པའི་རྗེས་སུ་སྟོབས་
ལྡན་རྒྱལ་ཁབ་ཆེན་པོའི་བར་དུ་གལ་ཏེ་མུ་མཐུད་དུ་དམག་འཐབ་བྱས་ན། རང་གཞན་གཉིས་ཀའི་
རང་སྲོག་རང་གཅོད་བྱེད་པ་དང་ཁྱད་མེད་པས། དྲག་ཤུགས་ཀྱིས་འཛམ་གླིང་ཁྱོན་ཡོངས་འདུལ་
བར་བྱ་རྒྱུ་ནི་མི་སྲིད་པའི་ལས་འབའ་ཞིག་ཏུ་གྱུར་ཡོད།
གཉིས་པ། དམག་འཁྲུག་གི་མ་རྩ་ཆེར་འཕར་བ་དང་བསྟུན་ནས་དེའི་ཁེ་སྤོགས་ཆག་པ་
ཡང་མཚོན། ལོ་རྒྱུས་ཐོག་དུས་སྐབས་མང་པོ་ཞིག་ལ། དགྲ་བོའི་མངའ་ཁོངས་ཆམ་ལ་ཕབ་པའམ་
འབངས་སུ་བཀུག་ཚེ། ད་གཟོད་རང་ཉིད་ལ་སྙིང་ཤུགས་བསྐྱེད་པའི་སྨན་ཁབ་བརྒྱབ་པ་དང་ཀུན་
ནས་མཚུངས་པར་འགྱུར། སྔ་མོའི་དུས་ཀྱི་རྒྱུ་ནོར་ཕལ་ཆེ་བ་ཞིག་ས་ཞིང་དང་རྨོན་གླང་། བྲན་
གཡོག གསེར་སོགས་ལས་མ་འདས་པས། བདག་བཟུང་དང་འཕྲོག་བཅོམ་གང་བྱ་དགོས་ཀྱང་
སྟབས་བདེ་པོ་ཡོད། ཡིན་ན་ཡང་། དུས་དེ་རིང་རྒྱུ་ནོར་གྱི་རྣམ་པ་མི་ཤུགས་དང་ཚན་རྩལ་ཤེས་བྱ།
དེ་ལས་གཞན་དངུལ་ཁང་ལྟ་བུའི་རྙོག་འཛིང་ཆེ་བའི་དཔལ་འབྱོར་སྒྲིག་གཞི་སོགས་ལ་མཚོན་ན།
བཙན་འཕྲོག་དང་ཧམ་བཟུང་བྱེད་ཁག་པོ་ཡོད་པ་སྨོས་ཅི་དགོས།
ང་ཚོས་ཨ་རིའི་མངའ་སྡེ་ཁ་ལི་ཧྥོ་ཉི་ཡར་དཔེ་བཞག་ནས་བཤད་ན། མངའ་སྡེ་འདི་ནི་ཆེས་
ཐོག་མར་གསེར་གཏེར་གྱི་དབང་གིས་དར་རྒྱས་བྱུང་བ་ཞིག་ཡིན་ལ། ད་ལྟའི་དཔལ་འབྱོར་གྱི་ལྟེ་
བ་དེ་སྭེལ་ལུང་དང་ཧའོ་ལའེ་ཝོ་རུ་སྤོ་བསྒྱུར་བྱས་ཟིན་པ་དང༌། གལ་སྲིད་
དེ་རིང་ཨུ་རུ་སིས་གློ་བུར་དུ་དྲག་ཤུགས་ལ་བརྟེན་ནས་མངའ་སྡེ་འདི་ཕབ་འདོད་དེ། དཔུང་ཆེན་
ས་ཡ་ལྷག་ཅིའུ་ཅིན་ཧྲན་གྱི་མཚོ་ངོགས་སུ་འབྱོར་ནས་བདག་ཏུ་འཛིན་ནུས་པའི་དབང་དུ་བཏང་
ཚེ། མཇུག་འབྲས་ག་འདྲ་ཞིག་འབྱུང་སྲིད་དམ་ཞེ་ན། ཁོ་ཚོར་ཕལ་ཆེར་ཅི་ཡང་འཐོབ་མི་སྲིད། སྭེལ་
ལུང་ལ་སྭེལ་ལུང་ཞེས་འབོད་ཀྱང་དོན་གྱིས་སྭེལ་གཏེར་གང་ཡང་མེད་ལ། འདིར་ཡོད་པའི་རྒྱུ་
ནོར་གཙོ་བོ་ཐབས་དང་ཤེས་རབ་སྟེ། ཡང་གཅིག་བཤད་ན་སྭེལ་ལུང་ན་བཟོ་སྐྲུན་པ་ལས་གཞན་
ཧའོ་ལའེ་ཝོ་ཡི་འཁྲབ་གཞུང་རྩོམ་མཁན་དང་འཁྲབ་ཁྲིད་པ། ཁྱད་ནུས་མི་སྣ་སོགས་ཡིན་ཕྱིར། ཨུ་
རུ་སུའི་ཐན་ཁེ་ཉི་ནུབ་ལམ་ཆེན་ལ་མ་སླེབས་གོང་དུ། ཁོ་ཚོ་སྔ་མོ་ནས་གནམ་གྲུར་
བསྡད་དེ་རྒྱ་མཚོའི་ཕ་མཐར་འབྲོ་རྒྱུ་རེད། ད་ལྟ་འཛམ་གླིང་སྟེང་སྔར་བཞིན་སྐབས་འགར་རྒྱལ་
སྤྱིའི་རང་བཞིན་གྱི་གཞི་རྒྱ་ཆེ་བའི་དམག་འཁྲུག་ཆེན་པོ(དཔེར་ན། དབྱི་རག་གིས་ཁུ་ཝེ་ཐི་ལ་
བཙན་འཛུལ་བྱས་པ། )བྱུང་དང་འབྱུང་བཞིན་ཡོད་པ་ཡང་། གཙོ་བོ་ས་ཁུལ་འདི་དག་གི་རྒྱུ་ནོར་
ཕལ་ཆེ་བ་ཞིག་ད་དུང་སྲོལ་རྒྱུན་གྱི་རྒྱུ་ནོར་ཡིན་པ་ལ་རག་ལས་ཤིང་། ཁུ་ཝེ་ཐིའི་གོང་མ་ཡང་ཕྱི་
རྒྱལ་དུ་བྲོས་བྱོལ་ལ་སོང་ཆོག་རུང་། རྡོ་སྣུམ་ནམ་ཡང་འབྲོ་ཐབས་མེད་པས་སོ། །
དུས་མཚུངས་སུ་དམག་འཁྲུག་ལ་སྔ་མ་ནང་བཞིན་ཁེ་བཟང་དེ་ཙམ་མེད་པ་དང་བསྟུན་ནས་
ཞི་བདེ་ནི་ཉིན་རེ་ལས་ཉིན་རེར་ཕན་ཐོགས་ཆེ་བའི་ཚོང་ལས་ཤིག་ཏུ་གྱུར། འདས་པའི་ཞིང་ལས་
དཔལ་འབྱོར་ཁྲོད་དུ་རྒྱང་རིང་གི་ཉོ་ཚོང་དང་ཕྱི་རྒྱལ་དུ་མ་དངུལ་འཇོག་པ་གཙོ་གནད་མིན་ཙ་
ན། ཞི་བདེ་ནི་མ་མཐར་ཡང་དམག་འཁྲུག་གི་འགྲོ་སོང་གྲོན་ཆུང་བྱས་པ་ཙམ་དུ་ཟད། དཔེར་ན། སྤྱི་
ལོ1500ལོར་ཉི་ཧོང་དང་ཁོ་རེ་ཡ་གཉིས་མཛའ་མཐུན་མཉམ་གནས་ཡིན་པའི་དུས་སྐབས་ལ། ཁོ་རེ་
ཡའི་མང་ཚོགས་ཀྱིས་དམག་འཁྲུག་གི་དཔྱ་ཁྲལ་ལྗིད་མོ་ཁུར་མི་དགོས་ལ། ཉི་ཧོང་གིས་ཡ་ང་བའི་
བཙན་འཛུལ་བྱས་ཡོང་བར་སེམས་ཁྲལ་ཡང་བྱེད་མི་དགོས་མོད། དེ་ཙམ་མ་གཏོགས་རྒྱུ་ནོར་ཐད་
ནས་འཕེལ་རྒྱས་ཆེར་ཡོང་མི་སྲིད། ཡིན་ན་ཡང་། དེང་གི་མ་རྩ་རིང་ལུགས་ཀྱི་དཔལ་འབྱོར་ཁྲོད་དུ་
ཕྱི་ཕྱོགས་ཉོ་ཚོང་དང་མ་དངུལ་འཇོག་པ་གཉིས་མེད་ཐབས་མེད་པའི་གྲུབ་ཆར་ཡིན་ཙ་ན། ཞི་བདེ་
ལ་དམིགས་བསལ་གྱི་ཁེ་སྤོགས་ཐོན་མགོ་ཚུགས་པ་རེད་ཅེས་བརྗོད་ཆོག ཉི་ཧོང་དང་ཁོ་རེ་ཡ་གཉིས་
མཛའ་མཐུན་མཉམ་གནས་ཡིན་ཚེ། ཁོ་རེ་ཡའི་མི་རྣམས་ཀྱིས་ཐོན་རྫས་ཉི་ཧོང་པ་ལ་བཙོང་ཆོག་ཅིང༌།
ཉི་ཧོང་ནས་མ་རྐང་ཉོ་ཚོང་བྱས་ཆོག་ལ་ཉི་ཧོང་གི་མ་དངུལ་འཇོག་པ་ཡང་དང་ལེན་བྱས་ཆོག འདི་
དག་ཐམས་ཅད་ཁོ་རེ་ཡའི་དཔལ་འབྱོར་དར་རྒྱས་ཡོང་བའི་གསོས་སྨན་དུ་འགྲོ་བ་རེད།
མཇུག་མཐའི་གནད་འགངས་ཆེན་གཞན་ཞིག་ནི། འཛམ་གླིང་ཡོངས་ཀྱི་ཆབ་སྲིད་རིག་
གནས་ལ་ཡང་གྲུབ་ཚུལ་གྱི་རང་བཞིན་ལྡན་པའི་འཕོ་འགྱུར་ཆེན་པོ་བྱུང་བ་དང༌། ལོ་རྒྱུས་སྟེང་
ཕུལ་ཏུ་བྱུང་བའི་མགོ་ཁྲིད( དཔེར་ན། དྲུ་གུའི་ཁྲེན་ཡུས་དང་ཝེ་ཅིན་གྱི་མགོ་ཁྲིད། ཨ་ཚི་ཐེ་ཁོའི་
མཆོད་དཔོན་སོགས། )གང་མང་ཞིག་གིས་དོན་གྱིས་དམག་འཁྲུག་ནི་ལེགས་པའི་ལས་འབའ་
ཞིག་ཡིན་པར་འདོད་ལ། ཡང་འགའ་ཞིག་གིས་དམག་འཁྲུག་ནི་མ་རུང་བ་ཞིག་ཏུ་འདོད་ཀྱང༌།
དེ་ནི་བྱོལ་ཐབས་མེད་པའི་ལས་ཤིག་ཡིན་པས། གྲ་སྒྲིག་ཚགས་སུ་ཆུད་པ་བགྱིས་ནས་དུས་དང་
རྣམ་པ་ཀུན་ཏུ་ལག་གང་སྔ་རྩོད་དགོས་སྙམ་གྱིན་ཡོད། ང་ཚོའི་དུས་སྐབས་འདིར་ཐོག་མར་ཞི་
བདེར་མོས་པའི་དབང་བསྒྱུར་བས་མངའ་བསྒྱུར་བ་ཡིན་ལ། ཆབ་སྲིད་པ་དང་ཁེ་པ། ཤེས་ལྡན་མི་
སྣ། སྒྱུ་རྩལ་པ་འདི་དག་གིས་དངོས་གནས་དམག་འཁྲུག་མ་རུང་བ་ཞིག་ཡིན་པར་བློས་ཁེལ་བར་མ་ཟད།
འཁྲུག་པའི་གོད་ཆགས་འདི་བཟློག་ཐུབ་པའི་ནུས་པ་ལ་ཡང་ཡིད་ཆེས་ཡོད།( སྔ་མོའི་
དུས་སུ་ཡང་ཡེ་ཤུའི་ཆོས་ལུགས་པ་ལྟ་བུའི་ཞི་བདེ་རིང་ལུགས་པ་ཡོད་རུང་། སྐབས་འགར་ཁོ་ཚོ་
ལ་དབང་ཆ་ཐོབ་རྗེས། རྟག་ཏུ “འགྲམ་པ་གཡོན་ལ་རྡེག་ན་འགྲམ་པ་གཡས་པ་ཕར་བསྲིངས་
པའི” བཟོད་པའི་ལུང་ཚིག་དག་བརྗེད་འགྲོ་བ་རེད། )
དེའི་ཕྱིར། ད་ལྟ་རྒྱུ་རྐྱེན་ཆེན་པོ་བཞི་ལ་བརྟེན་ནས་འཁོར་རྒྱུག་ལེགས་པོ་ཞིག་ཆགས་ཡོད།
ཉིང་རྡུལ་འཇིགས་ཉེན་གྱིས་ཞི་བདེ་རིང་ལུགས་ལ་སྐུལ་འདེད་ཐོན་པ་དང་། ཞི་བདེ་རིང་ལུགས་
ཆེས་ཆེར་དར་ནས་དམག་འཁྲུག་གི་སྨུག་སྤྲིན་ཡོངས་སུ་དྭངས་ཤིང་ཉོ་ཚོང་གོང་འཕེལ་དུ་སོང༌། ཉོ་
ཚོང་དར་རྒྱས་གོང་འཕེལ་བྱུང་ན་ཞི་བདེའི་ཁེ་སྤོགས་སྔར་ལས་མང་ཞིང་། དམག་འཁྲུག་གི་མ་རྩ་དེ་
ལས་མཐོ་རུ་འཕར་བ་རེད། དུས་ཚོད་རིམ་གྱིས་འདས་པ་དང་བསྟུན་ནས་འཁོར་རྒྱུག་ཡག་པོ་འདི་
དམག་འཁྲུག་འབྱུང་བའི་བཀག་རྡོ་རུ་འགྱུར་སྲིད་པར་མ་ཟད། ཕྱིས་སུ་དམག་འཁྲུག་འགོག་བྱེད་
ཀྱི་གནད་འགངས་ཆེན་ཞིག་ཡིན་པ་རྟོགས་ཡོང་ངེས། རྒྱུ་མཚན་ནི། རྒྱལ་སྤྱིའི་འབྲེལ་བ་སྔར་ལས་
དམ་ཟབ་ཏུ་གྱུར་ཡོད་པས། རྒྱལ་ཁབ་མང་ཆེ་བས་ཕྱོགས་རེ་བའི་རང་བཙན་བྱས་ནས་སྡོད་ཐབས་
མེད་ཙ་ན། རྒྱལ་ཁབ་གཅིག་གིས་དམག་འཁྲུག་སློང་པའི་གོ་སྐབས་ཀྱང་ཉག་ཕྲ་བ་རེད། རྒྱལ་ཁབ་
ཕལ་ཆེ་བས་ཕན་ཚུན་ལ་གཞི་རྒྱ་ཅན་གྱི་དམག་འཁྲུག་མི་རྒྱག་པའི་རྒྱུ་རྐྱེན་གང་ཡིན་ཤིན་ཏུ་ཤེས་སླ་
སྟེ། དེ་ནི་ཁོ་ཚོས་རང་རྐྱ་ཐུབ་པའི་སྒོ་ནས་དམག་འཁྲུག་གི་སྦྱོར་བ་ལག་ཏུ་བསྟར་མི་ཐུབ་པའི་རྐྱེན་
གྱིས་རེད། དབྱི་སི་རལ་དང་དབྱི་ཐ་ལི། མོ་ཞི་ཁོ། ཐེ་ལན་སོགས་གང་ཡིན་རུང་། མི་དམངས་ཀྱིས་
སྔར་བཞིན་རང་ཉིད་རང་བཙན་གྱི་རྒྱལ་ཁབ་ཅིག་ལ་རློམ་ཡོད་ཀྱང་། དོན་གྱིས་དཔལ་འབྱོར་དང་
ཕྱི་འབྲེལ་སོགས་གང་ཡིན་རུང་རྒྱལ་ཁབ་གཞན་དང་མ་འབྲེལ་བ་ཞིག་མེད་པས། ཁྱོན་ཡོངས་རང་
བཞིན་གྱི་དམག་འཁྲུག་ཅིག་རྒྱལ་ཁབ་གཅིག་ཁོ་ནས་སློང་མི་ནུས་སོ། །གོང་ནས་ང་ཚོས་ས་བཅད་
བཅུ་གཅིག་པའི་ནང་དུ་བཤད་པ་ནང་བཞིན། ད་ལྟ་ཏག་ཏག་གོ་ལ་ཧྲིལ་པོ་ཅན་གྱི་བཙན་རྒྱལ་
གྲུབ་བཞིན་པའི་སྐབས་ལ་ཁེལ་ཞིང༌། བཙན་རྒྱལ་འདི་ནི་སྔ་མའི་བཙན་རྒྱལ་ཁག་ལའང་ཤིན་ཏུ་
ཆ་མཚུངས་པས། རང་གི་མངའ་ཁོངས་ཀྱི་ཞི་བདེ་ལ་སྲུང་སྐྱོང་བྱེད་པར་འབད་བརྩོན་ལྷོད་མེད་བྱ་
ངེས་རེད། རྒྱུ་མཚན་འདིའི་དབང་གིས་གོ་ལ་ཧྲིལ་པོའི་བཙན་རྒྱལ་གྱི་མངའ་ཁོངས་ནི་གོ་ལ་ཟླུམ་པོ་
འདིའི་ཆ་ཡོངས་སུ་རྫོགས་པ་ཡིན་པས། འཛམ་གླིང་ཞི་བདེ་མུ་མཐུད་དུ་ནུས་པ་ལྡན་པའི་སྒོ་ནས་རྒྱུན་འཁྱོངས་བྱེད་ཐུབ་ངེས་སོ། །
མི་ལ་ལས་དེང་རབས་ཟེར་བ་ནི་རྨོངས་ཚོད་ཀྱིས་དམར་གསོད་གཏོང་བ་དང་དམག་འཁྲུག
གཉའ་གནོན་སོགས་ཀྱིས་ཁེངས་པ་ཞིག་ཡིན་ལ། དེའི་མཚོན་བྱེད་ནི་འཛམ་གླིང་འཁྲུག་ཆེན་
དང་པོའི་འཛིང་རགས་དང་ཀོང་ཏའོ་རུ་གས་པའི་མ་རྡུལ་འབར་མདེལ་གྱི་ཤ་མོའི་དབྱིབས་དང་
འདྲ་བའི་དུད་སྨུག གཞན་ཞི་ཐི་ལེའི་སྨྱོ་ནད་ལྟ་བུའི་བསམ་བློ་སོགས་ཡིན་པར་བསྙད་ཡོད། དེ་
བཞིན་དུ་ཡང་ལ་ཤས་ཀྱིས་དེང་རབས་ནི་ཞི་བདེ་ཡི་དུས་རབས་ཤིག་ཡིན་ལ། ཨ་མེ་རི་ཁ་ལྷོ་མ་རུ་
འཛིང་རགས་མེད་ལ། མོ་ཞི་ཁོ་དང་ཉིའུ་ཡོ་རུ་ཤ་མོ་དབྱིབས་ཀྱི་དུད་སྨུག་མཐོང་མྱོང་མེད་པས་
མ་ཧཱ་གྷན་དྷི་དང་མ་ཏིང་ལུའུ་ཏེ་ཅིན་རྣམ་པ་གཉིས་ལས་ཀྱང་ཞི་བདེ་ཡུན་རིང་གནས་ཐུབ་པའི་བསྡུས་རིས་མཐོང་བྱུང་ཟེར།
ཡང་སྙིང་སུ་ཞིག་ཡང་དག་ཡིན་པ་དུས་ཕྱིས་ཀྱི་དུས་ཚོད་ཀྱིས་ར་སྤྲོད་བྱ་རྒྱུ་ ལས་ཐབས་
གཞན་མེད། ང་ཚོས་འདས་པའི་ལོ་རྒྱུས་ལ་ཕྱིར་ལྟ་ཞིག་བྱས་ཚེ། རང་ཉིད་ཀྱིས་འདས་པའི་ལོ་
རྒྱུས་ལ་བཟུང་བའི་ལྟ་ཚུལ་དེར་ཉེ་བའི་ལོ་ཤས་རིང་གི་དོན་དག་གིས་ཤན་ཤུགས་ཐེབས་འགྲོ་
བ་རྟོགས་འོང་ཞིང་། གལ་སྲིད་ས་བཅད་འདི1945ལོའམ་ཡང་ན་སྤྱི་ལོ1962ལོར་བྲིས་པ་ཡིན་ཚེ་
ལྟ་ཚུལ་སྐྱོ་སྡུག་གི་ཕྱོགས་སུ་ལྷུང་སྲིད། སྤྱི་ལོ2014ལོར་སླེབས་ཡོད་པའི་དབང་གིས་དེང་རབས་
ལོ་རྒྱུས་ཀྱི་ལྟ་བ་ཧྲིལ་པོར་ལྟ་སྟངས་འཛིན་པ་དེའང་བལྟོས་བཅས་ཀྱིས་སྤྲོ་སྣང་ལྡན་པ་ཞིག་ཡིན་ངེས།
སྤྲོ་སྣང་རིང་ལུགས་པ་དང་སྐྱོ་སྣང་རིང་ལུགས་པ་གཉི་གས་ཡིད་མགུ་ཆེད། ང་ཚོ་ཕལ་ཆེར་ལྷ་
ཡུལ་དང་དམྱལ་ཁམས་ཀྱི་འདུས་མདོ་རུ་སླེབས་ཡོད་ཅེས་བཤད་ཆོག་ཅིང༌། ང་ཚོ་ལམ་གང་དུ་འགྲོ་
སྲིད་པ་ད་དུང་མི་ཤེས། ལོ་རྒྱུས་ཀྱིས་ང་ཚོར་ལམ་གང་དུ་འགྲོ་དགོས་པར་བཤད་མེད་ནའང་། སྟེས་
དབང་ཁ་ཤས་བྱུང་པ་ཡིན་ཚེ་ལམ་གང་དུ་ཞུགས་ཀྱང་བསམ་ཡུལ་ལས་འགོངས་པ་ཞིག་མིན་ནོ། །

ས་བཅད་བཅུ་དགུ་པ།
དེ་ནས་བཟུང་བདེ་སྐྱིད་ཀྱི་དཔལ་ལ་རོལ་པ།

འདས་ཟིན་པའི་ལོ་ངོ500ནང་དུ་ང་ཚོས་མི་རྣམས་ཧ་ལས་དགོས་པའི་གསར་བརྗེ་མང་པོ་
བསྟུད་མར་བྱུང་བར་བདེན་དཔང་བྱས་མྱོང་ལ། ས་སྒང་ཟླུམ་པོ་འདི་སྐྱེ་ཁམས་དང་ལོ་རྒྱུས་སྟེང་
སྔ་མོ་ནས་སྙོམ་སྒྲིག་བགྱིས་ནས་ཆིག་རྐྱང་ཅན་གྱི་ཁྱབ་ཁོངས་སུ་བསྡུས་ཤིང༌། དཔལ་འབྱོར་གྱི་
བསྡུར་གྲངས་གོང་ནས་གོང་དུ་འཕེལ་བས། དེ་རིང་མིའི་རིགས་ལ་འཛོམས་པའི་རྒྱུ་ནོར་ལོངས་
སྤྱོད་ནི་གནའ་དུས་སུ་བྱིས་སྒྲུང་ཁྲོད་དུ་མ་གཏོགས་མི་སྲིད་པའི་ཚོད་དུ་གདའ། ཚན་རིག་དང་
བཟོ་ལས་གསར་བརྗེ་ཡིས་ཀྱང་ང་ཚོ་ལ་མིའི་ནུས་པ་ལས་འདས་པའི་སྟོབས་ཤུགས་དང་འཛད་
མཐའ་མེད་པའི་ཐོན་ཁུངས་ཕངས་མེད་དུ་བསྩལ་པས། སྤྱི་ཚོགས་ཀྱི་སྒྲིག་ལམ་རྦད་དེ་འཕོ་འགྱུར་
བྱུང་བར་མ་ཟད། ཆབ་སྲིད་དང་ནམ་རྒྱུན་གྱི་འཚོ་བ། མིའི་རིགས་ཀྱི་སེམས་ཁམས་བཅས་ལ་ཡང་རྦད་དེ་བསྒྱུར་བཅོས་བཏང་ཡོད།
ཡིན་ན་ཡང་། ང་ཚོ་ལ་དངོས་གནས་སྔར་ལས་ལྷག་པའི་སྐྱིད་སྣང་ཡོད་དམ། མིའི་རིགས་
ཀྱིས་འདས་པའི་དུས་རབས5ནང་རོལ་ཏུ་བསགས་པའི་རྒྱུ་ནོར་གྱིས་ང་ཚོར་འདོད་བློ་ཚིམ་པའི་
ཚོར་བ་གསར་པ་ཞིག་རྙེད་དུ་བཅུག་ཡོད་དམ། བླངས་ན་འཛད་མཐའ་མེད་པའི་ནུས་ཁུངས་ཐོབ་
རྗེས། འུ་ཅག་ལ་དངོས་གནས་སྤྱད་ན་ཟད་མཐའ་མེད་པའི་སྤྲོ་སྣང་ཐོབ་ཡོད་དམ། གལ་སྲིད་ང་
ཚོས་དེ་ལས་སྔ་བའི་ལོ་རྒྱུས་ལ་ཕྱིར་ལྟ་ཞིག་བགྱིས་ཚེ། མྱོང་རྟོགས་གསར་བརྗེ་བྱུང་བའི་ཟིང་ཆ་ཆེ་
བའི་ལོ་ངོ་ཁྲི7ནང་ཚུན་དུ་འཛམ་གླིང་གི་གནས་བབ་སྔར་ལས་ཇེ་ལེགས་སུ་ཕྱིན་ཡོད་དམ། དུས་
ད་ལྟའི་བར་དུ་ཨ་མོ་སི་ཐི་ལིང་གི་ཞབས་རྗེས་སྔར་བཞིན་རྡུལ་གྱི་ཁ་ལོ་དབེན་པའི་ཟླ་བའི་སྟེང་
དུ་བཞག་པ་ནང་བཞིན། ལོ་ངོ་ཁྲི3སྔ་རོལ་ཏུ་རུས་མིང་མི་གསལ་པའི་མི་ཞིག་གིས་ཕྱག་རྗེས་ཞུའེ་
ཝའེ་བྲག་ཕུག་ཏུ་བཞག་ཡོད། དེས་ན་ཡང་སྙིང་ཁོ་ཚོ་ལས་སུ་ཞིག་ལ་སྤྲོ་སྣང་ཡོད་དམ། གལ་སྲིད་
ཕྱིས་བྱུང་གི་མི་རྣམས་ལ་དེ་ལས་ལྷག་པའི་སྤྲོ་སྣང་ཞིག་མེད་ན། ང་ཚོས་ཞིང་ལས་དང་གྲོང་ཁྱེར།
ཡི་གེ སྒོར་མོ། བཙན་རྒྱལ། ཚན་རིག བཟོ་ལས་སོགས་འཕེལ་རྒྱས་གཏོང་དགོས་དོན་ཅི་ཡིན་ནམ།
ལོ་རྒྱུས་རིག་པ་བས་དྲི་བ་འདི་ལྟ་བུ་འདོན་པ་ཤིན་ཏུ་དཀོན། ཁོ་ཚོས་ཆིན་རྒྱལ་རབས་ཀྱི་
མི་རྣམས་གདོད་མའི་ཟས་སུ་མ་རྨོས་པའི་ལོ་ཏོག་ལ་བརྟེན་ནས་འཚོ་བའི་མི་ལས་བདེ་སྐྱིད་
ལྡན་མིན་དང་། དབྱི་སི་ལན་དར་རྒྱས་བྱུང་རྗེས་ཨེ་ཅིབ་པས་འཚོ་བ་ལ་སྔར་ལས་འདོད་བློ་ཚིམ་
ཡོད་མེད་ལ་ཉམས་ཞིབ་བགྱི་མི་སྲིད། ཡོ་རོབ་བཙན་རྒྱལ་ཨ་ཧྥེ་རི་ཁ་རུ་ཕམ་ཉེས་བྱུང་རྗེས། ཨ་
ཧྥེ་རི་ཁའི་མི་སེར་ས་ཡ་དུ་མའི་བདེ་སྐྱིད་ལ་ཤན་ཤུགས་གང་དག་ཐེབས་པའི་ཐད་ནས་ཀྱང་
ཉམས་ཞིབ་བགྱི་མི་སྲིད། ཡིན་ན་ཡང་། འདི་དག་ནི་ལོ་རྒྱུས་ཀྱི་གནད་འགག་ཆེ་ཤོས་ཤིག་ཡིན་
ཞེས་བཤད་ཆོག མིག་སྔར་འདུ་ཤེས་འཛིན་སྟངས་དང་ཆབ་སྲིད་རྩ་འཛིན་ཕལ་ཆེ་བས་མིའི་
རིགས་ཀྱི་བདེ་སྐྱིད་དོན་གཉེར་བྱེད་བཞིན་ཡོད་ཅེས་སྨྲས་ཡོང་ཡང༌། དོན་ལ་བདེ་སྐྱིད་དང་སྤྲོ་
སྣང་གི་འབྱུང་ཁུངས་དངོས་དེ་གང་ཡིན་ད་དུང་རྟོགས་མེད་ཚོད་རེད། མི་རིགས་རིང་ལུགས་
པས་ཆབ་སྲིད་རང་ཐག་རང་གཅོད་ཀྱིས་སྤྲོ་སྣང་སྦྱིན་ཐུབ་པར་སྨྲ། གུང་ཁྲན་རིང་ལུགས་པས་
འབྱོར་མེད་གྲལ་རིམ་གྱི་སྲིད་དབང་སྒེར་འཛིན་གྱིས་སྤྲོ་སྣང་སྦྱིན་ཐུབ་སྐད། མ་རྩ་རིང་ལུགས་
པ་རྣམས་ཀྱིས་རང་མོས་ཚོང་ར་ཡིས་དཔལ་འབྱོར་གོང་སྤེལ་གཏོང་ནུས་ལ། མིའི་རིགས་ལ་རང་
སྟོབས་རང་སྤེལ་དང་ཡར་ཐོན་ཡོང་བར་ཁྲིད་སྟོན་བྱེད་ཐུབ་ཀྱིན་ཡོད་སྟབས། མི་གང་མང་ཞིག་ལ་སྤྲོ་སྣང་སྦྱིན་ཐུབ་ཟེར།
གལ་ཏེ་བསམ་བློ་ཞིབ་མོས་དཔྱད་པ་བཏང་མཐར་མི་འདི་དག་གི་ཚོད་དཔག་མ་ལུས་མགོ་
རྟིང་སློག་པ་ཡིན་ཚེ། གནས་ཚུལ་ག་འདྲ་ཞིག་ཡིན་ནམ། གལ་སྲིད་དཔལ་འབྱོར་གོང་འཕེལ་དང་
རང་སྟོབས་རང་སྤེལ་གྱིས་མི་ལ་སྤྲོ་སྣང་སྦྱིན་མི་ནུས་ན། མ་རྩ་རིང་ལུགས་ཀུན་གྱིས་ཚད་མར་
བཀུར་དོན་ཅི་ཡིན་ནམ། གལ་ཏེ་བཙན་རྒྱལ་ཆེ་གྲས་ཀྱི་འབངས་མི་རྣམས་སྤྱིར་བཏང་དུ་རང་
བཙན་རྒྱལ་ཁབ་ཀྱི་སྤྱི་དམངས་ལས་བདེ་སྐྱིད་ལྡན་པ་སྟེ། དཔེར་ན། ཨར་ཅི་རི་ཡའི་མི་རྣམས་
ཧྥ་རན་སིའི་དབང་བསྒྱུར་འོག་སྔར་ལས་སྤྲོ་སྣང་ཡོད་པའི་དབང་དུ་བཏང་ན། ང་ཚོས་ཅི་བྱེད་
དགོས་སམ། དེ་ལྟར་བྱས་ཚེ་མི་སེར་སྤེལ་ཡུལ་ལ་གདེང་འཇོག་ཇི་ལྟར་བྱ། མི་རིགས་རང་ཐག་རང་
གཅོད་ཀྱི་རིན་ཐང་ཡང་ཇི་ལྟར་བཤད་དམ།
འདི་མཐའ་དག་ཚོད་དཔག་གམ་ཆ་འཇོག་ཙམ་ཡིན་ཏེ། རྒྱུ་མཚན་ནི་ལོ་རྒྱུས་སྨྲ་བ་རྣམས་
ཀྱིས་དུས་ད་ལྟའང་ད་དུང་གནད་དོན་འདི་དག་ལ་གཡོལ་ཅི་ཐུབ་བྱེད་བཞིན་ཡོད་པས། དྲི་བ་
དེ་དག་གི་ལན་དུས་ནམ་ཞིག་ལ་འདེབས་ཐུབ་པ་དེ་ལས་སྨོས་ཅི། མཁས་ཁུར་འཛིན་པ་དག་གིས་
ལོ་རྒྱུས་ལ་ཞིབ་འཇུག་གནང་ནས་ཆབ་སྲིད་དང་སྤྱི་ཚོགས། དཔལ་འབྱོར། ཕོ་མོ། ནད་
རིགས། ཟས་རིགས། གྱོན་ཆས་སོགས་ཀྱི་གནས་ཚུལ་མཐའ་དག་གསལ་ཁ་བཏོད་པ་ཙམ་ལས།
འདི་དག་གིས་ཡང་སྙིང་མིའི་རིགས་ཀྱི་བདེ་སྐྱིད་ལ་ཤུགས་རྐྱེན་ཇི་ལྟར་ཐེབས་པའི་ཐད་ལ་
ཉམས་ཞིབ་བགྱིས་མཁན་ཤིན་ཏུ་དཀོན། འདི་ནི་ང་ཚོས་ལོ་རྒྱུས་ལ་གོ་བ་མ་ལོན་པའི་སྟོང་ཆ་ཆེ་ཤོས་ཤིག་ཏུ་གྱུར་ཡོད།
དུས་ཡུན་རིང་པོར་སྤྲོ་སྣང་ལ་ཁྱོན་ཡོངས་ནས་ཉམས་ཞིབ་བགྱིས་མཁན་ཤིན་ཏུ་དཀོན་ན་
ཡང༌། མཁས་པ་དང་མི་སེར་ཀུན་གྱི་བློ་ངོར་ཉུང་མཐར་ཡང་འདིའི་ཐད་ལ་འདོད་ཚུལ་རབ་རིབ་
ཅིག་ཡོད་པ་དང༌། རྟག་ཏུ་མི་ལ་ལས་ལོ་རྒྱུས་ཀྱི་འཁོར་ལོ་མདུན་དུ་བསྐྱོད་པ་དང་བསྟུན་ནས་
མིའི་རིགས་ཀྱི་ནུས་པ་ཡང་རྒྱུན་ཆད་མེད་པར་འཕེལ་རྒྱས་འགྲོ་བཞིན་ཡོད་ཅེས་སྨྲ་ཞིང་། སྤྱིར་ང་
ཚོས་ནུས་པ་བེད་སྤྱད་དེ་སྡུག་བསྔལ་ཇེ་ཉུང་དུ་གཏོང་བ་དང་འདོད་བློ་ཚིམ་པར་བྱེད་ཀྱིན་ཡོད་
པས། ང་ཚོ་དུས་རབས་བར་མའི་མེས་པོ་ཚོ་ལས་སྤྲོ་སྣང་ལྡན་ཞིང༌། ཁོ་ཚོ་ཡང་རྡོ་ཆས་དུས་རབས་
ཀྱི་གོས་སུ་ཤིང་ལོ་དང་ཟས་སུ་མ་རྨོས་ལོ་ཏོག་ཟ་བའི་མེས་པོ་ཚོ་ལས་སྤྲོ་སྣང་ལྡན་པར་འདོད།
ཡིན་ན་ཡང་། ཡར་ཐོན་སྨྲ་བའི་འདོད་ཚུལ་འདི་ལ་གནད་དོན་འགའ་ཤས་ཤིག་ལྷགས་སྲིད་
དེ། ང་ཚོས་ཤེས་གསལ་ལྟར། ཕྱོགས་ལྷུང་གསར་པ་དང་བྱ་སྤྱོད། ནུས་རྩལ་གསར་པ་ལ་བརྟེན་
ནས་འཚོ་བ་སྔར་ལས་བཟང་པོ་རོལ་ཐུབ་པའི་ངེས་པ་མེད་དེ། དཔེར་ན། མིའི་རིགས་ཀྱིས་ཞིང་
ལས་གསར་བརྗེའི་སྐབས་སུ་ཞིང་ལས་ཕྱུགས་ལས་གཉེར་ཤེས་ཏེ། མིའི་རིགས་སྤྱིས་ཁོར་ཡུག་གི་
དབྱིབས་བཏོད་ཚུལ་མཐོར་འདེགས་སུ་བཏང་བ་དང༌། མི་བུ་སྒེར་གྱི་ངོས་ཐད་ནས་བཤད་ན།
འཚོ་བ་སྔར་ལས་སྐྱོ་བོར་གྱུར། ཞིང་པའི་ལས་ཀ་གདོད་མའི་ཟས་སུ་མ་རྨོས་པའི་ལོ་ཏོག་ཟ་བའི་
གནའ་མི་རྣམས་དང་བསྡུར་ན་དེ་ལས་ལས་ཀ་ལྕི་བར་མ་ཟད། བཟའ་བཅའི་རིགས་ཉུང་ཞིང་འཚོ་
བཅུད་དོ་སྙོམས་མིན་པ་དང་། ནད་ཡམས་འགོས་པ་དང་བཤུ་གཞོག་ཐེབས་ཚད་ཀྱང་མཐོ་རུ་
ཕྱིན། དེ་དང་ཆ་འདྲ་བར་ཡོ་རོབ་བཙན་རྒྱལ་དར་རྒྱས་བྱུང་བ་དང་བསྟུན་ནས་མཚན་ཉིད་དང་
ཚན་རྩལ། ལོ་ཏོག་སྣ་ཚོགས་ཕྱོགས་བཞིར་ཁྱབ་སྤེལ་བྱས་པར་མ་ཟད། ད་དུང་ཚོང་ལས་བགྲོད་
ལམ་གསར་པ་བཏོད་དེ་མིའི་རིགས་ཐུན་མོང་གི་སྟོབས་ཤུགས་མཐོ་རུ་ཕྱིན་ཡོད། འོན་ཀྱང་ཨ་ཧྥེ་
རི་ཁའི་མི་རྣམས་དང་ཨ་མེ་རི་ཁ། ཨོ་སི་ཁྲི་ལི་ཡའི་གཉུག་གནས་མི་དམངས་ལ་མཚོན་ན། འདི་ནི་
དགེ་མཚན་ཞིག་ཏུ་བགྲངས་ག་ལ་སྲིད། ལོ་རྒྱུས་ཀྱིས་ཡང་དང་བསྐྱར་དུ་མིའི་རིགས་ལ་དབང་ཆ་
དང་ནུས་པ་ཡོད་ཚེ་གང་བྱུང་དུ་སྤྱོད་སྲིད་པ་ར་སྤྲོད་བྱས་ཡོད་པས། འཇོན་ནུས་ཇི་ལྟར་ལྡན་ན་
བདེ་སྐྱིད་དེ་བཞིན་དུ་ལྡན་པར་སྨྲ་བ་ནི། དོན་ལ་བྱིས་བློ་ཙམ་ལས་མ་འདས་སོ། །
ལྟ་བ་དེ་ལ་ངོ་རྒོལ་བྱེད་མཁན་འགའ་ཤས་ཤིག་རྦད་དེ་ལྡོག་ཕྱོགས་སུ་ལངས་ཏེ། ཁོ་ཚོས་
མིའི་ནུས་པ་དང་བདེ་སྐྱིད་གཉིས་ཀྱི་འབྲེལ་བ་ནི་དངོས་ལྡོག་གི་འབྲེལ་བ་ཡིན་ཞིང༌། གཞན་ད་
དུང་དབང་ཆས་མི་ཉིད་རུལ་སུངས་སུ་འགྱུར་བར་བྱེད་པས། མིའི་རིགས་ཀྱི་འཇོན་ནུས་ཉིན་རེ་
ལས་ཉིན་རེར་ཆེ་རུ་སོང་ནས་གསར་སྐྲུན་བྱེད་པ་ནི། སྙིང་རྗེ་ལྷག་སེམས་བྲལ་བའི་འཕྲུལ་ཆས་
ཀྱི་འཇིག་རྟེན་ཞིག་ལས་མ་འདས་ཏེ། མིའི་རིགས་ཀྱི་དོན་དངོས་ཀྱི་དགོས་མཁོ་དང་མི་མཐུན་
པར་འདོད། མིའི་རིགས་ཀྱི་འཕེལ་འགྱུར་ནི་ང་ཚོའི་བསམ་བློ་དང་གཟུགས་གཞི་རྔོན་པའི་འཚོ་
བ་སྐྱེལ་སྟངས་ལ་འཚམ་པར་གྱུར་ཡོད། དེར་བརྟེན་ཞིང་ལས་གཉེར་བ་དང་ཡང་ན་དུས་ཕྱིས་ཀྱི་
བཟོ་ལས་གཉེར་བ་གང་ཞིག་ཡིན་རུང་། ཚང་མས་ང་ཚོ་ལྷན་སྐྱེས་མ་ཡིན་པའི་འཚོ་སྟངས་ཤིག་
གི་འོབས་སུ་ལྟུང་བར་བྱས་ཏེ། ང་ཚོས་རང་གི་གཞི་རྒྱུའམ་རུས་པའི་གསེང་དང་ཁྲག་གི་སྦུབས་སུ་
ཉར་བའི་ཆ་དེ་དག་མངོན་མ་ནུས་པས། ཆེས་དང་དོད་བྱེད་པའི་འདོད་བློ་སྐོང་མི་ཐུབ། དེ་བཞིན་
དུ་གྲོང་ཁྱེར་ནང་གི་འབྱོར་འབྲིང་གྲལ་རིམ་ཞིག་ལ་འཚོ་བ་སྐྱིད་པོ་འཛོམས་པོ་ཡོད་ཀྱང་གདོད་
མའི་རྔོན་པས་གླང་ཆེན་མེང་མ་བརྔོན་དུས་ཀྱི་སྤྲོ་སྣང་དང་བདེ་སྐྱིད་ལྟ་བུ་ཞིག་གཏན་ནས་ཡོད་
མི་སྲིད་པས། གསར་གཏོད་ཀྱི་གྲུབ་འབྲས་ཐོན་ཐེངས་རེས་ང་ཚོ་མཐོ་རིས་དགའ་ཚལ་དང་རིང་
དུ་གྱེས་སུ་བཅུག་ཡོད་པར་འདོད།
ཡིན་ན་ཡང༌། གལ་ཏེ་གསར་གཏོད་ཡོད་དོ་ཅོག་གིས་ཉེས་དམིགས་བསྐྱེད་པ་ཁོ་ན་སྨྲས་
ན། ཐལ་དྲགས་པའི་ཧམ་ཤེད་ཀྱིས་ཐག་བཅད་པར་མཐོང་སྟེ། དེ་ཡང་ལོ་རྒྱུས་ཡར་རྒྱས་ཡོང་བར་
ལྡོག་མེད་ཅིག་ཡིན་པ་ལ་ཡིད་ཆེས་པ་དང་ཀུན་ནས་མཚུངས། ཡང་བཤད་གཅིག་བཤད་ན། ང་
ཚོ་ནང་སེམས་ཀྱི་རྔོན་པ་དེ་དང་རྒྱང་ཐག་ཇེ་རིང་དུ་སོང་བ་ཡང་དགེ་མཚན་གཏན་ནས་མེད་པ་
ཞིག་མིན་ཏེ། དཔེ་བཞག་སྟེ་བཤད་ན། འདས་པའི་དུས་རབས་གཉིས་ཀྱི་ནང་དུ་དེང་རབས་གསོ་
རིག་གིས་གནའ་སྔ་མོའི་བྱིས་པའི་འདས་ཚད33%ཟིན་པ་སྨན་བཅོས་ལ་བརྟེན་ནས5%མན་ཆད་
མ་གཏོགས་མེད་པར་བཟོས་ཡོད། འཚོ་གནས་མི་ཐུབ་པའི་བྱིས་པ་དེ་ཚོ་དང་ཁྱིམ་མི་རྣམས་ལ་
མཚོན་ན། འདིས་ཁོ་ཚོར་སྤྲོ་སྣང་རབ་ཏུ་འཕེལ་བར་བྱས་པ་མ་ཡིན་ནམ།
ད་དུང་ལངས་ཕྱོགས་ཉི་ཚེ་བ་ཞིག་གིས་ལོ་རྒྱུས་སྔ་ཕྱི་གཉིས་སུ་དབྱེ་ནས་ཉམས་ཞིབ་བྱེད་
བཞིན་ཡོད། ཚན་རིག་གསར་བརྗེའི་གོང་དུ་འཇོན་ནུས་དེ་བདེ་སྐྱིད་ཀྱི་གཞི་མ་ཡིན་སྲིད་པའི་
ངེས་པ་མ་མཆིས་ཤིང་། དུས་རབས་བར་མའི་ཞིང་པ་རྣམས་དངོས་གནས་རྔོན་པ་རྣམས་ལས་
འཚོ་བ་སྐྱོ་བོ་ཡོད་སྲིད་མོད། འདས་པའི་དུས་རབས་དུ་མའི་ནང་དུ་མིའི་རིགས་ཀྱིས་སྔར་ལས་བློ་
རིག་ལྡན་པའི་སྒོ་ནས་འཇོན་ནུས་བེད་སྤྱོད་བྱེད་རྒྱུ་རྟོགས་པ་རེད། དེང་རབས་གསོ་རིག་ནི་རྒྱལ་
ཁ་དེའི་ཁྲོད་ཀྱི་དཔེ་མཚོན་ཙམ་ཡིན་ཞིང༌། དེ་དང་ཆ་འདྲ་བའི་བྱས་རྗེས་སྔར་མ་གྲགས་པའི་ནང་
དུ་དྲག་ཤུགས་ཀྱི་གཏུམ་སྤྱོད་ཉུང་དུ་ཕྱིན་ཞིང༌། རྒྱལ་སྤྱིའི་དམག་འཁྲུག་ཧ་ལམ་མེད་པར་བཟོས་
པར་མ་ཟད། གཞི་ཁྱོན་ཆེ་བའི་མུ་གེ་ཡང་ཕལ་ཆེར་མི་འབྱུང་བར་བྱས་ཡོད་ཅེས་སྨྲའོ། །
འོན་ཀྱང་འདོད་ཚུལ་འདི་ནི་དོན་དངོས་སུ་ཤིན་ཏུ་སླ་དྲགས་ཏེ ། དང་པོ་ནི། འདིར་དུས་
ཚོད་ཧ་ཅང་ཐུང་ངུ་ཞིག་ལ་དཔེ་བླངས་ནས་སྤྲོ་སྣང་ལ་དཔྱད་འཇོག་བྱས་ཡོད། མིའི་རིགས་ཕལ་
ཆེ་བ་ནི་སྤྱི་ལོ1850སྐབས་སུ་ད་གཟོད་དེང་རབས་གསོ་རིག་གི་འབྲས་བུ་ལོངས་སུ་སྤྱོད་པའི་
སྐལ་བ་ལྡན་པ་དང་། ཁྱད་པར་དུ་བྱིས་པའི་འདས་ཚད་གློ་བུར་དུ་ཇེ་ཉུང་དུ་ཕྱིན་པ་ཡང་དུས་
རབས20པར་བྱུང་བའི་གནས་ཚུལ་རེད། གཞན་ཡང་གཞི་ཁྱོན་ཆེ་བའི་མུ་གེ་ནི་དུས་རབས20པའི་
དུས་དཀྱིལ་དུ་སྔར་བཞིན་གནད་དོན་ཚབས་ཆེན་ཞིག་ཏུ་གྱུར་ཡོད། རྒྱལ་སྤྱིའི་དམག་འཁྲུག་ནི་སྤྱི་
ལོ1945ལོའི་རྗེས་སུ་ད་གཟོད་མཐོང་དཀོན་པར་གྱུར་པར་མ་ཟད། དེའི་རྒྱུ་མཚན་གལ་ཆེན་གཅིག་
བཅུ་ཕྲག་ཁ་ཤས་འདི་ནི་མིའི་རིགས་ཀྱི་རྫོགས་ལྡན་གྱི་དུས་སྐབས་ཤིག་དང་འདྲ་ཡང༌། འདིས་
ནི་ཉིང་རྡུལ་གྱི་འཇིགས་སྐུལ་གསར་པ་འདི་ལ་རག་ལས་པ་རེད། དེར་བརྟེན་འདས་པའི་ལོ་ངོ་
ཡང་སྙིང་ལོ་རྒྱུས་ཀྱི་འཕེལ་ཕྱོགས་རྩ་བ་ནས་འགྱུར་ཟིན་པ་མཚོན་པ་ཡིན་ནམ། ཡང་ན་ཨུ་དུམ་
ཝ་ར་བཞིན་སྐད་ཅིག་མར་ཤར་བའི་བདེ་སྐྱིད་གང་ཡིན་ད་དུང་ཆ་མི་འཚལ། དེ་ལས་གཞན་
དེང་རབས་རང་བཞིན་ལ་གདེང་འཇོག་བྱེད་པའི་སྐབས་སུ། དུས་རབས21པའི་ནུབ་ཕྱོགས་ཀྱི་
འབྱོར་འབྲིང་གྲལ་རིམ་གྱི་ལྟ་བ་ལ་གཡོལ་ཐབས་མེད་པ་ཞིག་ཏུ་ཆགས་ཡོད་ཀྱང༌། ང་ཚོས་དུས་
རབས19པའི་ཝེར་སིའི་རྡོ་སོལ་གཏེར་ཁ་བསྔོགས་པའི་བཟོ་པ་དང་ཀྲུང་
གོའི་ཉལ་ཐ་འཐེན་མཁན། ཡང་ན་ཐ་སི་མ་ཉི་ཡའི་གླིང་ཕྲན་གྱི་གཉུག་གནས་མི་དམངས་སོགས་
བསམས་ན། ལྟ་ཚུལ་ཐ་དད་འབྱུང་སྲིད་པ་སྨོས་ཅི་དགོས། དེར་བརྟེན་ཁྲོ་གུ་ཉི་ཉི་
ཡི་གལ་ཆེའི་རང་བཞིན 《ཞིན་ཕུ་སིན་ཚང》ཞེས་པའི་ནང་གི་ཨ་ཕ་ཧའོ་མོ་ལས་དམན་པ་གཏན་ནས་མིན་ནོ། །
གཉིས་པ་ནི། འདས་པའི་དུས་རབས་ཕྱེད་ཀའི་རྫོགས་ལྡན་གྱི་དུས་སྐབས་ཐུང་ངུ་འདིར་
མཚོན་ན་ཡང༌། མ་འོངས་པར་ཆག་འཇིག་འབྱུང་བར་བྱེད་པའི་ས་བོན་སྔ་མོ་ནས་བཏབ་ཡོད་
སྲིད། འདས་པའི་ལོ་ངོ་བཅུ་ཕྲག་འདིའི་ནང་དུ་། མིའི་རིགས་ཀྱི་བྱེད་ཐབས་གསར་པ་གྲངས་མེད་
ཅིག་སྤྱད་དེ་ས་སྒང་འདིའི་སྐྱེ་ཁམས་དོ་མཉམ་ལ་འགལ་རྐྱེན་བཟོས་པས། འབྱུང་འགྱུར་ལ་ཕུགས་
སྐྱོན་རྫོགས་མེད་ཅིག་འབྱུང་བའི་རྒྱུ་རུ་གྱུར་ཡོད། དཔང་དངོས་འབོར་ཆེན་ཞིག་ལས་མངོན་པ་
ལྟར་ན། ང་ཚོས་བག་མེད་ངང་འཛད་སྤྱོད་བྱེད་པ་དེས་མིའི་རིགས་འཚོ་གནས་བྱེད་སའི་རྟེན་གཞིར་གཏོར་བཤིག་བྱེད་ཀྱིན་གདའ་ཟེར།
མཇུག་མཐའི་གནད་དོན་ཞིག་ནི། ཤེས་མིས་སྔར་གྲགས་མ་མྱོང་པའི་གྲུབ་འབྲས་བླངས་པ་
ལ་དགའ་སྤྲོ་སྐྱེས་ཆོག་ཆོག་ཡིན་མོད། གྲུབ་འབྲས་དེའི་རིན་དོད་ལ་ཧ་ལམ་སྲོག་ཆགས་གཞན་
དག་ཚང་མའི་ཚེ་སྲོག་ཕུལ་བ་རེད། ད་ཆ་མིའི་རིགས་ལ་དངོས་ཟོག་དང་ཐོན་ཁུངས་མང་པོ་
ཐོབ་ནས་ང་ཚོར་ནད་གཞི་དང་བཀྲེས་ལྟོགས་ཀྱི་སྡུག་བསྔལ་མེད་པར་བྱས་ཀྱང༌། དེ་ནི་ང་ཚོས་
ཚོད་ལྟ་ཁང་གི་སྤྲེའུ་དང་ཕྱུགས་རའི་ནང་གི་བཞོན་མ། སྐྱེལ་འདྲེན་ཐག་ལེབ་སྟེང་གི་བྱ་ཕོ་སོགས་
བློས་བཏང་བ་ལ་བརྟེན་ནས་ད་གཟོད་ང་ཚོས་བློ་ཡིད་ཚིམ་པའི་གྲུབ་འབྲས་འདི་བླངས་པ་རེད།
འདས་པའི་དུས་རབས་གཉིས་ཀྱི་ནང་དུ། སྲོག་ཆགས་དུང་ཕྱུར་བརྒྱ་ཕྲག་ཁ་ཤས་ལ་དེང་རབས་
བཟོ་ལས་ལམ་ལུགས་ཀྱིས་བཤུ་གཞོག་ཐེབས་པར་མ་ཟད། གདུག་རྩུབ་བཏང་བའི་ཚད་ལོ་རྒྱུས་
ཐོག་སྔར་བྱུང་མ་མྱོང་བའི་ཚོད་དུ་གདའ། སྲོག་ཆགས་སྲུང་སྐྱོང་ཚོགས་པ་དེ་དག་གིས་ཐེར་འདོན་
བྱས་པའི་གནས་ཚུལ་དངོས་ཀྱང་བཅུ་ཆའི་གཅིག་མ་གཏོགས་མེད་པ་དང༌། དེང་རབས་ཞིང་ལས་
ཐོན་ལས་ཀྱང་ལོ་རྒྱུས་ཐོག་གཞི་ཁྱོན་ཆེ་ཤོས་དང་ཆེས་གདུག་རྩུབ་ཆེ་བའི་ཉེས་སྤྱོད་ཅིག་ཏུ་རྩི་
བཞིན་ཡོད། གོ་ལ་ཧྲིལ་པོའི་བདེ་སྐྱིད་ཀྱི་ཚད་གཞིར་དཔྱད་འཇོག་བྱེད་སྐབས་མཐོ་རིམ་གྲལ་རིམ་
ཁོ་ནར་དཔྱད་འཇོག་བྱེད་པ་དང་། ཡོ་རོབ་པ་ཁོ་ནར་དཔྱད་འཇོག་བྱེད་པ། ཡང་ན་སྐྱེས་པ་ཁོ་
ནར་དཔྱད་འཇོག་བྱེད་པ་གང་ཞིག་ཡིན་རུང་ནོར་འཁྲུལ་ཧ་ཅང་ཆེན་པོ་ཞིག་རེད། དེས་མ་ཚད་
མིའི་རིགས་ཁོ་ནར་དཔྱད་འཇོག་བགྱིས་ན་ཡང་དེ་འདྲའི་དྲང་བདེན་ཞིག་ཡོང་མི་སྲིད་དོ། །
སྤྲོ་སྣང་གི་ཚད་གཞི་ཡང་སྙིང་ཇི་ལྟར་གཞལ།
མིག་སྔའི་བར་དུ་ང་ཚོས་སྤྲོ་སྣང་སྐོར་གླེང་སྐབས། ཀུན་གྱིས་དེ་ནི་དོན་དངོས་ཀྱི་རྒྱུ་རྐྱེན་སྣ་
ཚོགས(དཔེར་ན། བདེ་ཐང་དང་བཟའ་བཏུང་རྒྱུ་ནོར། )ལས་གྲུབ་པའི་ཐོན་རྫས་ཤིག་ཡིན་པར་
འདོད། གལ་སྲིད་མི་ཆེ་གེ་མོ་ཞིག་ལ་ནོར་ལོངས་སྤྱོད་འཛོམས་ཤིང་གཟུགས་གཞི་བདེ་ཐང་ཡིན་
ཚེ། སྤྲོ་སྣང་ངེས་ཅན་ཞིག་ལྡན་ངེས་མོད། འདི་མཐའ་དག་དངོས་གནས་སྨོས་མ་དགོས་པ་ཞིག་
ཡིན་ནམ་ཞེ་ན། ལོ་ངོ་སྟོང་ཕྲག་དུ་མའི་ནང་མཚན་ཉིད་རིག་པ་བ་དང་ལྷ་རིག་སྨྲ་མཁན། སྙན་
ངག་པ་ཚོས་གནའ་སྔ་མོ་ནས་ཡང་དང་བསྐྱར་དུ་སྤྲོ་སྣང་གི་ངོ་བོ་ལ་བསམ་གཞིགས་བྱས་ཡོད་
པར་མ་ཟད། མི་མང་པོ་ཞིག་གིས་ད་དུང་སྤྱི་ཚོགས་དང་མི་ཆོས། སེམས་ཁམས་བཅས་ཀྱིས་སྤྲོ་
སྣང་ལ་ཤུགས་རྐྱེན་ཐེབས་ཚད་དངོས་པོའི་ཤུགས་རྐྱེན་ལས་ཆེ་བར་འདོད་པ་དང་། འབྱོར་ལྡན་
སྤྱི་ཚོགས་ཀྱི་མི་རྣམས་རྒྱུ་འབྱོར་བས་ཕྱུག་ནའང་མི་དང་མིའི་བར་གྱི་འབྲེལ་འདྲིས་ཉུང་ཞིང་འཚོ་
བར་དོན་སྙིང་མེད་པས་སྔར་བཞིན་ཡིད་མུག་པའི་སྡུག་བསྔལ་བྱུང་བ་ཡིན་སྲིད་དམ། ང་ཚོའི་
མེས་པོ་ཚོའི་འཚོ་བའི་ཆ་རྐྱེན་ཧ་ཅང་སྐྱོ་བོ་ཡོད་ན་ཡང༌། ཁྱིམ་མི་དང་གྲོགས་པོ། ཆོས་ལུགས་དང་
རང་བྱུང་ལ་འབྲེལ་བ་དམ་ཟབ་ཡོད་སྟབས་དེ་ལས་ལྡོག་སྟེ་འཚོ་བ་སྔར་ལས་སྐྱིད་པོ་ཡིན་ནམ།
ཉེ་བའི་ལོ་བཅུ་ཕྲག་གི་རིང་ལ། སེམས་ཁམས་རིག་པ་བ་དང་སྐྱེ་དངོས་རིག་པ་བས་ཚན་
རིག་གི་ཐབས་ཤེས་སྤྱད་ནས་སྤྲོ་སྣང་གི་འབྱུང་ཁུངས་ལ་ཞིབ་འཇུག་བྱེད་ཀྱིན་ཡོད། ཡང་སྙིང་
མི་རྣམས་ལ་སྤྲོ་སྣང་སྦྱིན་མཁན་སྒོར་མོ་དང་ཁྱིམ་ཚང་། གཞི་རྒྱུ་བཅས་ཡིན་ནམ། ཡང་ན་སྤྱོད་
བཟང་ཡིན། དེས་ན་ཐོག་མར་ཚད་འཇལ་བྱ་ཡུལ་ལ་མཚན་ཉིད་ཅིག་འཇོག་དགོས་ཏེ། སྤྱིར་
བཏང་དུ་ཡོངས་ཁྱབ་ཀྱིས་ཁས་ལེན་པའི་སྤྲོ་སྣང་གི་མཚན་ཉིད་ནི “རང་ངོས་ལ་བདེ་སྐྱིད་ལྡན་
པ” ལ་གོ་བ་རེད། འདོད་ཚུལ་འདི་ལ་གཞིགས་ན་སྤྲོ་སྣང་ནི་མི་བུ་སྒེར་གྱི་ནང་སེམས་ཀྱི་ཚོར་
འདུ་ཞིག་ལ་ངོས་འཛིན་ཞིང་། མིག་སྔའི་དངོས་ཐོབ་ཀྱི་བདེ་བ་ཡིན་ནམ་ཡང་ན་ཡིད་ཚིམ་པའི་
ཡུན་རིང་གི་འཚོ་སྟངས་ཤིག་ཡིན། ཡིན་ན་ཡང་འདི་དག་ནང་སེམས་ཀྱི་ཚོར་འདུ་ཞིག་ཡིན་ཕྱིན།
ཕྱི་ནས་ཚད་ཇི་ལྟར་གཞལ་དགོས་སམ་ཞེ་ན། དེའི་བྱེད་ཐབས་གཅིག་ནི་ཐད་ཀར་ཚོད་ལྟ་བྱ་ཡུལ་
སོ་སོར་ཚོར་བ་ག་འདྲ་ཡིན་པ་བཅར་འདྲི་བྱེད་ཀྱིན་པ་དེ་རེད། དེར་བརྟེན་སེམས་ཁམས་རིག་པ་
བ་དང་སྐྱེ་དངོས་རིག་པ་བ་རྣམས་ཀྱིས་ཚོད་ལྟ་བྱ་ཡུལ་ལ་སྤྲོ་སྣང་སྐོར་གྱི་འདྲི་ཤོག་འབྲི་རུ་བཅུག་
རྗེས། འབྲེལ་ཡོད་བསྡོམས་རྩིས་ཀྱི་འབྲས་བུ་རྩིས་རྒྱག་གིན་ཡོད།
སྤྱིར་རང་ངོས་སྤྲོ་སྣང་སྐོར་གྱི་འདྲི་ཤོག་ཏུ་འདོད་ཚུལ་སྣ་ཚོགས་བཀོད་རྗེས། ཚོད་ལྟ་བྱ་ཡུལ་
གྱིས0ནས10བར་གྱི་དཔྱད་བསྡུར་སྐར་མ་རྒྱག་དགོས་ཏེ། འདོད་ཚུལ་དེ་དག་ནི། དཔེར་ན། “ང་ད་
ལྟའི་རང་ཉིད་ཀྱི་གནས་བབ་ལ་བློ་ཚིམ་ཡོད” ཅེས་པ་དང “ད་ལྟའི་བར་དུ་འཚོ་ཐུབ་པ་ལ་ཤིན་
ཏུ་རིན་ཐང་ལྡན” ཞེས་པ། “ང་མ་འོངས་པར་རེ་བས་ཁེངས་ཡོད” ཅེས་པ། “འཚོ་བ་ནི་སྐྱིད་པོ་
རེད” ཅེས་ལྟ་བུ་རེད། དེའི་འཕྲོར་ཉམས་ཞིབ་པས་སྐར་གྲངས་དེ་དག་རྩིས་བརྒྱབ་པ་ལ་བརྟེན་
ནས་ཚོད་ལྟ་བྱ་ཡུལ་དེ་དག་གི་སྤྲོ་སྣང་གཞལ་བ་རེད།
འདྲི་ཤོག་འདི་དག་ལ་བརྟེན་ནས་སྤྲོ་སྣང་གི་གྲུབ་རྐྱེན་གང་ཞིག་ཡིན་པར་རྒྱུས་ལོན་བྱེད་
ཆོག་སྟེ། དཔེར་ན། ང་ཚོས་ལོ་རེར་ཡོང་འབབ་ཨ་སྒོར་ཁྲི10ཡོད་པའི་མི1000དང་། ལོ་རེར་ཡོང་
འབབ་ཨ་སྒོར་ཁྲི5ཡོད་པའི་མི1000ལ་ཞིབ་འཇུག་བྱས་ཚེ། སྔ་མའི་སྤྲོ་སྣང་ཆ་སྙོམས8.7དང་
ཕྱི་མའི་སྤྲོ་སྣང7.3ཡིན་པར་ཆ་བཞག་ན། ཞིབ་འཇུག་གིས་རྒྱུ་ནོར་དང་རང་ངོས་ཀྱི་སྤྲོ་སྣང་གི་
འབྲེལ་བ་དྲང་སྡུར་ཡིན་པ་རྟོགས་ཐུབ། གོ་བདེ་མོས་བཤད་ན། རྒྱུ་ནོར་གྱིས་སྤྲོ་སྣང་སྦྱིན་ཐུབ་
ཅེས་པའོ། །དེ་བཞིན་དུ་ཐབས་ཤེས་འདི་སྤྱད་དེ་དམངས་གཙོ་རྒྱལ་ཁབ་ཀྱི་མི་རྣམས་སྒེར་གཅོད་
དབང་བསྒྱུར་འོག་གི་མི་ལས་བདེ་སྐྱིད་ལྡན་མིན་དང༌། ཡང་ན་གཉེན་སྒྲིག་བྱས་ཟིན་པའི་མི་
རྣམས་གཉེན་མ་སྒྲིག་པ་དང་བཟའ་འཐོར་བྱས་ཟིན་པ། བཟའ་ཟླ་ཚེ་ལས་འདས་པ་ལས་བདེ་སྐྱིད་ལྡན་མིན་ལ་ཡང་ཞིབ་འཇུག་བྱས་ཆོག
གཞི་གྲངས་འདི་དག་ཡོད་ཚེ། ལོ་རྒྱུས་རིག་པ་བར་ཞིབ་བསྡུར་གྱི་རྨང་གཞི་བསྐྲུན་ཏེ། ཁོ་
ཚོས་སྔོན་ཆད་ཀྱི་རྒྱུ་ནོར་དང་ཆབ་སྲིད་ཀྱི་རང་དབང་། གཉེན་འཐོར་གྱི་གྲངས་ཚད་བཅས་ཀྱི་རྒྱུ་
ཆར་བརྟེན་ནས་རིགས་པས་དཔྱད་ཐུབ། དཔེ་ཞིག་བཞག་ན། དམངས་གཙོ་རྒྱལ་ཁབ་ཀྱི་མི་རྣམས་
སྲིད་དབང་སྒེར་གཅོད་རྒྱལ་ཁབ་ཀྱི་མི་རྣམས་ལས་སྤྲོ་སྣང་ལྡན་པ་དང༌། གཉེན་སྒྲིག་ཟིན་པའི་མི་
རྣམས་གཉེན་མ་བསྒྲིག་པའི་མི་རྣམས་ལས་སྤྲོ་སྣང་ལྡན་པའི་དབང་དུ་བཏང་ན། ལོ་རྒྱུས་རིག་པ་
བས་འདས་པའི་ལོ་ངོ་བཅུ་ཕྲག་དུ་མའི་རིང་ལ་དམངས་གཙོ་ཅན་དུ་འཕེལ་བའི་བརྒྱུད་རིམ་གྱིས་
མིའི་རིགས་ཀྱི་སྤྲོ་སྣང་མཐོ་རུ་བཏེགས་ཡོད། འོན་ཀྱང་གཉེན་འཐོར་བྱུང་ཚད་མང་དུ་ཕྱིན་པ་ནི་
དེའི་ལྡོག་ནུས་ཡིན་པའི་འདོད་ཚུལ་བཏོན་ཆོག
བྱེད་ཐབས་འདིར་ལེགས་བཅོས་བྱ་དགོས་པའི་ཆ་མང་པོ་ཡོད་ཀྱང་། འདི་ལས་ལྷག་པའི་
བྱེད་ཐབས་གཞན་ཞིག་མ་བྱུང་སྔོན་ལ་འདི་ལའང་ཟུར་ལྟ་བྱེད་རིན་ཡོད་པ་སྨོས་མ་དགོས།
མིག་སྔར་གོ་རྒྱུ་ཅན་གྱི་སྡོམ་ཚིག་ཅིག་བྱུང་བ་ནི་འདི་ལྟ་སྟེ། རྒྱུ་འབྱོར་བས་དངོས་གནས་སྤྲོ་
སྣང་སྦྱིན་ནུས་མོད། ཚད་ངེས་ཅན་ཞིག་ལས་བརྒལ་རྗེས་མཇུག་འབྲས་མི་འདྲ་བ་ཞིག་འབྱུང་།
དེར་བརྟེན་དཔལ་འབྱོར་ཐད་ནས་འབྱོར་བ་ཅུང་ཞན་པའི་མི་རྣམས་ལ་མཚོན་ན། དངོས་གནས་
རྒྱུ་འབྱོར་བ་ཅི་ཙམ་མོད་ན་སྤྲོ་སྣང་དེ་ལྟར་ཆེ་བ་སྨོས་མེད་ཡིན་ཡང་། གལ་ཏེ་ཁྱོད་རང་ལོ་གཅིག་
གི་ཡོང་འབབ་སྒོར་ཁྲི་གཅིག་ལྷག་ལས་མེད་པའི་གད་བདར་བྱེད་མཁན་ཞིག་ཡིན་པར་ཆ་བཞག་
ན། གློ་བུར་དུ་སྒོར་ས་ཡ་གཉིས་ཀྱི་རྒྱན་ཤོག་ཅིག་ཐོབ་ཚེ། རང་ཉིད་ཀྱི་སྤྲོ་སྣང་དེ་དུས་ཡུན་ངེས་
ཅན་ཞིག་ལ་རྒྱུན་འཁྱོངས་བྱེད་སྲིད། རང་གི་བུ་ཕྲུག་གིས་གྲང་ལྟོགས་མྱོང་མི་དགོས་ལ། བུ་ལོན་
ཇེ་མང་དུ་འགྲོ་བར་ཡང་སེམས་ཁུར་བྱེད་མི་དགོས། ཡིན་ན་ཡང༌། གལ་ཏེ་ཁྱོད་རང་མ་གཞི་ནས་
ལོ་རེར་གླ་ཕོགས་སྒོར་ས་ཡ་ཁ་ཤས་ཡོད་པའི་ཕྱི་རྒྱལ་ཚོང་ལས་ཀྱི་གོ་གནས་མཐོན་པོ་ཡོད་མཁན་
ཞིག་ཡིན་ཚེ། སྒོར་བྱེ་བ་གསུམ་གྱི་རྒྱན་ཤོག་ལོན་རུང་སྤྲོ་སྣང་དེ་གཟའ་འཁོར་ཁ་ཤས་ཙམ་ལ་མ་
གཏོགས་རྒྱུན་འཁྱོངས་བྱེད་མི་ནུས། དངོས་དཔང་ཞིབ་འཇུག་བྱས་པ་ལྟར་ན་ཡང་། འདིས་ཁྱོད་ཀྱི་
དུས་ཡུན་རིང་པོའི་ཚོར་སྣང་ལ་ཤན་ཆེན་པོ་ཐེབས་མི་སྲིད་པ་ར་སྤྲོད་བྱུང་ཡོད། ཁྱོད་ཀྱིས་རླངས་
འཁོར་རྫིག་པོ་ཞིག་ཉོ་བའམ་གཞིས་ཁང་རྩེ་གྲས་ནང་སྤར་བ། རྒུན་ཆང་གོང་ཆེན་འཐུང་བ་སོགས་
བྱས་རུང༌། མི་འགྱངས་པར་འདི་མཐའ་དག་ཆེས་སྤྱིར་བཏང་གི་ལས་སུ་གྱུར་ནས་སྔ་མའི་སྤྲོ་སྣང་
གསར་པ་དེ་དག་སྐད་ཅིག་ཏུ་ཡལ་འགྲོ་བ་རེད།
སྤྲོ་སྣང་ལྡན་པའི་གསར་གཏོད་གཞན་ཞིག་ནི། ནད་རིགས་ཀྱིས་དུས་ཐུང་ནང་མིའི་སྤྲོ་སྣང་
མེད་པར་བྱེད་མོད། ནད་གཞི་ཇེ་ལྕི་ལ་སོང་བའམ་རྒྱུན་མཐུད་ནས་ན་བ། མིའི་བྱ་ཐབས་མེད་པའི་
ན་ཟུག་སོགས་མིན་ཚེ། ནད་རིགས་ཀྱིས་ཡུན་རིང་ལ་སྤྲོ་སྣང་ཉམས་པར་བྱ་མི་ནུས། གལ་སྲིད་མི་
ཞིག་ལ་དལ་བའི་རང་བཞིན་གྱི་གཅིན་པའི་མངར་འགྱུར་རིགས་ཀྱི་ནད་བྱུང་བ་ཡིན་ན། དངོས་
གནས་གནས་སྐབས་ཤིག་ལ་མི་སྐྱིད་པར་བཟོ་སྲིད་ཀྱང་། ནད་ཇེ་ལྕི་ལ་མ་གྱུར་ཚེ་ནད་པ་དེ་ཚོའི་
སེམས་ལྷོད་ལ་འབབ་ཐུབ་པས། སྤྱིར་བཏང་གི་མི་ཞིག་གི་སྤྲོ་སྣང་དང་ཁྱད་གང་ཡང་ཡོད་མི་སྲིད།
ང་ཚོས་འབྱོར་འབྲིང་གྲལ་རིམ་གྱི་མཚེས་མ་ལའོ་ཞི་དང་ལའོ་ཁི་གཉིས་ལྷན་དུ་རང་ངོས་ཀྱི་སྤྲོ་
སྣང་ལ་ཞིབ་འཇུག་བྱེད་པའི་བྱེད་སྒོར་ཞུགས་པར་ཆ་བཞག་ན། ཞོགས་པར་ཞིབ་འཇུག་ལེགས་
འགྲུབ་བྱུང་རྗེས་ལའོ་ཞི་ཡིས་རླངས་འཁོར་བསྐོར་ནས་ཁྱིམ་དུ་ལོག་སྐབས། སྟབས་མ་ལེགས་
པར་འགྲུལ་འཁོར་ཆེན་པོ་ཞིག་ལ་ཐུག་བརྒྱབ་སྟེ། ལུས་ཀྱི་རུས་པ་མང་པོ་བཅག་ཅིང་། རྐང་པ་ཡ་
གཅིག་གཏན་ནས་གཅོད་དགོས་བྱུང༌། ཡིན་ན་ཡང་། རྒུད་སྐྱོབ་མི་སྣས་ཁོ་མོ་རླངས་འཁོར་ལས་
ཕྱིར་ལེན་སྐབས། ལའོ་ཁིས་ཁ་པར་བཏང་སྟེ། དགའ་སྤྲོ་ཆེན་པོས་རང་ལ་ཨ་སྒོར་བྱེ་བ་དུ་མའི་རྒྱན་
ཤོག་ཐོབ་པའི་གཏམ་བཟང་བཤད། ཕྱིས་སུ་ལོ་གཉིས་ཀྱི་རྗེས་སུ་ལའོ་ཞི་ཞ་བོ་རུ་གྱུར་བ་དང་།
ལའོ་ཁི་རྒྱུ་འབྱོར་བ་ལྡན་པའི་ཕྱུག་པོར་གྱུར། གལ་ཏེ་སེམས་ཁམས་རིག་པ་བས་ཡང་བསྐྱར་རྗེས་
མཐུད་ཀྱི་རྩད་གཅོད་ཞིབ་འཇུག་བྱས་ཚེ། ཁོ་གཉིས་ཀྱི་སྤྲོ་སྣང་ཆག་སྒོ་བྱུང་བའི་ཞོགས་པར་ཚད་
ལེན་བྱས་པའི་མཇུག་འབྲས་ལ་ཁྱད་པར་ཆེན་པོ་ཡོད་མི་སྲིད།
མིག་སྔར་ཤེས་གསལ་ལྟར་ན། སྤྲོ་སྣང་ལྡན་མིན་དེ་ཁྱིམ་ཚང་དང་ཚོགས་སྡེ། དངུལ་སྒོར་
དང་བདེ་ཐང་ལས་གལ་འགངས་ཆེ་བ་རེད། ཁྱིམ་ཚང་ལ་འགྲིག་མཐུན་དང་ཚོགས་སྡེའི་ནང་དུ་
ཕན་ཚུན་བར་ལ་རོགས་སྐྱོར་བྱེད་པའི་མི་དེ་དག་ལ་སྤྲོ་སྣང་མངོན་གསལ་དོད་པོ་ལྡན། དེ་ལས་
ལྡོག་སྟེ་ཁྱིམ་ཚང་གི་བྱེད་ནུས་ཉམས་ཤིང་། ནམ་ཡང་ཚོགས་སྡེ་རུ་མི་ཚུད་པའི་མི་དེ་དག་ལ་སྤྲོ་
སྣང་ཆེར་མི་ལྡན། དེའི་ཁྲོད་བཟའ་ཚང་གི་འབྲེལ་བ་ནི་རྒྱུ་རྐྱེན་ཧ་ཅང་གལ་ཆེན་ཞིག་ཏུ་གྱུར་ཡོད།
ཡང་དང་བསྐྱར་དུ་བྱས་པའི་ཞིབ་འཇུག་མང་པོ་ལས་ཤེས་རྟོགས་བྱུང་བ་ལྟར་ན། བཟའ་ཚང་གི་
འབྲེལ་བ་བཟང་པོ་ཡོད་ན་སྤྲོ་སྣང་ལྡན་ཞིང༌། བཟའ་ཚང་གི་འབྲེལ་བ་མ་ལེགས་ཚེ་ཚོར་བ་སྡུག་
བསྔལ་ཡིན་པས། བཟའ་ཚང་གི་འགྲིག་མཐུན་ནི་སྤྲོ་སྣང་ལ་འབྲེལ་བ་ཚད་མཐོན་པོར་ཡོད་པ་
ཤེས་ཐུབ། དེར་མ་ཟད་རྒྱུ་འབྱོར་བ་དང་གཟུགས་གཞི་བདེ་ཐང་ག་འདྲ་ཡིན་རུང་དེ་བཞིན་རེད།
དེར་བརྟེན་དབུལ་པོ་ཞིག་ལ་ནད་ཀྱིས་གཟིར་ན་ཡང་རང་ལ་བརྩེ་འདང་ཆེ་བའི་སྐྱ་ཡ་ཞིག་གམ་
རང་ལ་བྱམས་པའི་ཁྱིམ་མི། རྒྱབ་ནས་ཀ་བཞིན་ལངས་པའི་ཚོགས་སྡེ་ཞིག་ཡོད་ཚེ། གྲོགས་མེད་
ཁེར་རྐྱང་དུ་ལུས་པའི་ཕྱུག་བདག་ཡ་མེད་ཅིག་ལས་ཁོ་ལ་སྤྲོ་སྣང་ལྡན་པ་གདོན་མི་ཟ།( ཡིན་ན་
ཡང་གཞི་རྩའི་ཆ་རྐྱེན་ནི་མི་འདི་འཚོ་ཐབས་བྲལ་བའི་དབུལ་པོ་ཞིག་ཡིན་མི་རུང་ལ། ནད་གཞི་
ཡང་ཇེ་སྡུག་ལ་མ་སོང་བའམ་ན་ཟུག་བར་མེད་དུ་མི་འབྱུང་པ་ཞིག་ཡིན་དགོས། )
དེ་ལྟར་བྱས་ན་ང་ཚོས་འབྱུང་སྲིད་པའི་གནས་ཚུལ་དངོས་ལ་བསམ་བློ་གཏོང་དགོས།
འདས་པའི་དུས་རབས་གཉིས་ཀྱི་ནང་དུ་མིའི་རིགས་ཀྱི་དངོས་པོའི་ཆ་རྐྱེན་སྟེང་ཡར་རྒྱས་ཆེན་
པོ་ཕྱིན་པ་དང་། ཁྱིམ་ཚང་ཐོར་ཞིག་དང་སྤྱི་ཚོགས་ཉམས་ཉེས་སུ་སོང་བས། བྱེད་ནུས་དེ་གཉིས་
ཀྱིས་ཕན་ཚུན་ཁ་ཁར་ཏུ་གཏོང་ཤོས་ཆེ། གལ་སྲིད་དངོས་གནས་དེ་འདྲ་ཡིན་ན་ད་ཆའི་མི་རྣམས་
ལོ་ངོ1800ཡར་སྔོན་གྱི་མི་ལས་སྤྲོ་སྣང་ལྡན་པའི་ངེས་པ་མེད་ལ། ཐ་ན་ང་ཚོས་ད་ལྟ་གཙིགས་
སུ་བཀུར་བའི “རང་དབང” ལ་མཚོན་ན་ཡང་། ང་ཚོ་དེ་འདྲའི་སྤྲོ་སྣང་མེད་པར་བྱེད་པའི་རྒྱུ་
འབའ་ཞིག་ཏུ་འཁུམས་ཤིང༌། ང་ཚོས་རང་གི་མི་ཚེ་སྐྱ་ཡ་རང་དབང་གིས་འདེམས་ཆོག་ལ། གྲོགས་
པོ་དང་ཁྱིམ་མཚེས་ཀྱང་འདེམས་ཆོག་མོད། ཁོ་ཚོས་ཀྱང་ང་ཚོ་དང་ཁ་བྲལ་བའི་ལམ་ཀ་གདམས་
ཆོག དེང་རབས་སྤྱི་ཚོགས་སུ་མི་ཀུན་ལ་སྔར་བྱུང་མ་མྱོང་བའི་རང་དབང་ཐོབ་སྟེ་རང་ཉིད་ལམ་
གང་ལ་འགྲོ་རྒྱུ་རང་གིས་ཐག་བཅད་ཆོག་ཀྱང་། རིམ་གྱིས་ང་ཚོ་ཁ་དན་ཚིག་ལ་གནས་ཤིང་ཕྱི་
ཐག་རིང་བའི་གཤིས་བཟང་དང་རིང་དུ་གྱེས་སྟབས། ཚོགས་སྡེ་དང་ཁྱིམ་ཚང་གི་མཐུན་པའི་ཨ་
ལོང་ཤོར་ཏེ་འཐོར་ཞིག་ཏུ་སོང་ནས་འཇིག་རྟེན་འདིས་ཉིན་རེ་བཞིན་ང་ཚོ་གྲོགས་མེད་ཁེར་རྐྱང་དུ་བཏང༌།
ཡིན་ན་ཡང་། སྤྲོ་སྣང་ཐད་ཀྱི་གསར་རྟོགས་གལ་ཆེན་ཞིག་ཡོད་པ་ནི་འདི་ལྟ་སྟེ། སྤྲོ་སྣང་དེ་
རྒྱུ་ནོར་དང་བདེ་ཐང་། ཐ་ན་ཚོགས་སྡེ་སོགས་ཕྱི་ཡུལ་གྱི་དོན་དངོས་གང་རུང་ལ་རག་ལས་མེད་
པར། ཕྱིའི་ཆ་རྐྱེན་དང་ནང་གི་འདོད་བློ་གཉིས་མཐུན་འགྲིག་ཡོང་མིན་ལ་རག་ལས་པར་འདོད།
གལ་ཏེ་ཁྱོད་ཀྱིས་ཤིང་རྟ་ཞིག་ཡོད་ན་འདོད་དེ་མཐར་ཤིང་རྟ་ཞིག་ཐོབ་ན་ཡིད་ཚིམ་ངེས་ལ།
གལ་སྲིད་ཁྱོད་ཀྱིས་རླངས་འཁོར་ཧྥ་ལ་ལི་གསར་པ་ཞིག་འདོད་ཀྱང་། མཐའ་མར་
རླངས་འཁོར་ཧྥེ་ཡ་ཐི་རྙིང་པ་ཞིག་ལས་མ་ཐོབ་ཚེ། ཁྱོད་རང་ཡིད་མི་རངས་པ་ལ་ཐེ་
ཚོམ་མེད། དེ་འདྲ་ཡིན་པའི་རྒྱུ་མཚན་གྱིས་རྒྱན་ཤོག་ཐོབ་པའམ་རླངས་འཁོར་ཆག་སྒོ་བྱུང་བ་གང་
ཡིན་རུང་མིའི་སྤྲོ་སྣང་ལ་དུས་ཡུན་རིང་པོར་ཤུགས་རྐྱེན་ཐེབས་མི་སྲིད། ཡོད་ཚད་ནས་ཡོད་ཚད་
ལམ་ལྷོང་བྱུང་བའི་དུས་སུ། ང་ཚོའི་འདོད་པ་དབུགས་ལྒང་བཞིན་ཆེར་རྒྱས་ནས་ཕྱིའི་ཆ་རྐྱེན་ཇེ་
ལེགས་སུ་བཏང་ཟིན་ནའང་ད་དུང་ཆོག་ཤེས་མེད་པ་དང༌། དེ་ལས་ལྡོག་སྟེ་ཡོད་ཚད་ལམ་ལྷོང་
མེད་པའི་དུས་སུ་ང་ཚོའི་འདོད་པ་ཡང་བག་ལ་འཁུམས་ཏེ། ཆག་སྒོ་གཞན་ཞིག་བྱུང་བའི་དབང་
དུ་བཏང་ན་ཡང་སྡུག་བསྔལ་ཆེར་འབྱུང་མི་སྲིད།
འདི་མཐའ་དག་ཁ་རྒྱུན་དུ་གྱུར་པའི་གཏམ་རྙིང་བ་མ་ཡིན་ནམ། སེམས་ཁམས་རིག་པ་བ་
འདི་དག་མེད་པ་དང་། འདྲི་ཤོག་སོགས་གང་ཡང་མ་ལས་པའི་དབང་དུ་བཏང་ན་ཡང་ང་ཚོས་
སྔ་མོ་ནས་ཤེས་ཡོད་ལ། ལོ་སྟོང་ཕྲག་འགའི་ཡར་སྔོན་གྱི་མངོན་ཤེས་པ་དང་སྙན་ངག་པ། མཚན་
ཉིད་རིག་པ་བ་སོགས་ཀྱིས་ཀྱང་སྔ་མོ་ནས་གཙོ་བོ་ཆོག་ཤེས་ཡོད་དགོས་པ་ལས་འདོད་སྲེད་ཆེ་མི་
རུང་བ་བསྟན་ཡོད་ཅེས་ཁྱོད་ཀྱིས་བཤད་སྲིད་དེ། འོན་ཀྱང་དེང་རབས་ཀྱི་ཞིབ་འཇུག་གིས་གྲངས་
ཀ་དང་རེའུ་མིག་སོགས་དེ་འདྲ་མང་པོ་ཞིག་སྤྱད་རྗེས། མཐར་དངོས་གནས་གནའ་མིའི་སྡོམ་ཚིག་
དང་གཅིག་མཚུངས་ཡིན་པའི་མཇུག་འབྲས་ཐོབ་ཚེ་ཚོར་བ་ཧ་ཅང་སྤྲོ་པོ་ཡོད་དོ། །
མིའི་རིགས་ཀྱི་འདོད་བློ་དེ་ལྟར་གལ་ཆེན་ཞིག་ཡིན་སྟབས། སྤྲོ་སྣང་གི་ལོ་རྒྱུས་ལ་རྒྱུས་ལོན་
བྱ་འདོད་ན། འདོད་བློ་སྣ་ཚོགས་ཀྱི་ཤུགས་རྐྱེན་ལ་ཞིབ་ལྟ་ཞིག་མི་བྱེད་ཀ་མེད་དུ་གྱུར་ཡོད། གལ་
ཏེ་སྤྲོ་སྣང་ཕྱི་རོལ་ཡུལ་གྱི་ཆ་རྐྱེན་དེ། དཔེར་ན། རྒྱུ་ནོར་དང་བདེ་ཐང་། སྤྱི་ཚོགས་བཅས་བར་གྱི་
འབྲེལ་བ་ལྟ་བུ་ཁོ་ནས་མ་གཏོགས་ཤུགས་རྐྱེན་ཐེབས་མེད་ཚེ། སྤྲོ་སྣང་གི་ལོ་རྒྱུས་གླེང་དགོས་ན་
ལྟོས་བཅས་ཀྱི་ཅུང་སླ་བར་སྣང༌། ཡིན་ན་ཡང༌། སྤྲོ་སྣང་ནི་ང་ཚོའི་རང་ངོས་ཀྱི་འདོད་བློ་ལ་བརྟེན་
ཡོད་པ་རྟོགས་རྗེས་ལོ་རྒྱུས་རིག་པ་བའི་ལས་འགན་ཡང་སྔར་ལས་དཀའ་ཚེགས་ཆེ་བ་ཡིན། དེང་
གི་མི་རྣམས་ལ་མཚོན་ན་ང་ཚོར་ལྷོད་འཇགས་ཀྱི་སྨན་དང་ཟུག་འཇོམས་ཀྱི་སྨན་སོགས་བཀོལ་དུ་
རུང་བ་མང་མོད། ང་ཚོས་བག་ཕེབས་པ་དང་སྤྲོ་སྣང་སྟེར་ཐུབ་པའི་འདོད་བློ་ཉིན་རེ་ལས་ཉིན་
རེར་ཆེར་ཕྱིན་ཅིང༌། མི་འདོད་པའི་ཆ་ལ་ཉིན་རེ་ནས་ཉིན་རེར་བཟོད་ཐབས་བྲལ་ཏེ། དེའི་མཇུག་
འབྲས་ནི་ང་ཚོའི་མྱོང་བའི་སྡུག་བསྔལ་མེས་པོ་ཚོ་ལས་ལྡབ་འགྱུར་གྱིས་མང་སྲིད་པར་སྨྲ།
འདོད་ཚུལ་འདི་གོ་དཀའ་བ་ལྟར་སྣང་ཡང་། སྐབས་འདིའི་གནད་དོན་ནི་ང་ཚོའི་བསམ་
པའི་གཏིང་རིམ་དུ་རིགས་འདེད་ཀྱི་ནོར་འཁྲུལ་ཞིག་ཉར་པ་ལ་རག་ལས། ང་ཚོས་ཚོད་དཔག་
གམ་བསམ་ཚོད་ལྟར་མི་གཞན་དག་ཇི་འདྲའི་སྐྱིད་པ་ལ་ཨང(དེང་དུས་ཀྱི་མིའམ་གནའ་བོའི་
མི་གང་རུང་། )སྙམ་པའི་དུས་སུ། དུས་རྟག་ཏུ་ང་ཚོས་བདག་གཞན་མཉམ་བརྗེ་བྱས་ནས་སྐབས་
དེའི་གནས་བབ་འོག་རང་ཉིད་ལ་ཡང་སྙིང་ཚོར་བ་ཅི་ཞིག་འབྱུང་བར་བསམ་བློ་གཏོང་བཞིན་ཡོད།
འདི་ལྟར་བགྱིས་ན་ང་ཚོས་རང་ཉིད་ཀྱི་རེ་བ་མི་གཞན་གྱི་དངོས་པོའི་ཆ་རྐྱེན་ལ་བཅོལ་ཡོད་
པས། མཇུག་འབྲས་ལ་ནོར་འཁྲུལ་འབྱུང་སྲིད་པ་བཤད་མ་དགོས། དེང་དུས་སྤྱི་ཚོགས་ལ་ལོངས་
སྤྱོད་ཕུན་སུམ་ཚོགས་པ་ཡོད་པས། ང་ཚོས་ཉིན་རེ་བཞིན་ཁྲུས་བྱས་ནས་གྱོན་གོས་རྗེ་བཞིན་ཡོད་
ན་ཡང་། དུས་རབས་བར་མའི་ཞིང་པ་རྣམས་ཀྱིས་ཟླ་བ་འགར་གཟུགས་པོ་མི་འཁྲུད་པར་མ་ཟད་
གྱོན་གོས་ཀྱང་མི་བརྗེ། དེང་དུས་ཀྱི་མི་རྣམས་ལ་མཚོན་ན་འདི་ལྟ་བུའི་འཚོ་བ་ནི་བསམ་པའི་ཡུལ་
ལས་འདས་པ་ཞིག་སྟེ། ལུས་ཡོངས་སུ་སྐྱུག་མེར་བའི་དྲི་ངན་ཐུལ་བར་དང་ལེན་བྱེད་ཐབས་བྲལ་
ངེས། འོན་ཀྱང་དུས་རབས་བར་མའི་ཞིང་པ་རྣམས་ཀྱིས་དེར་འཛེམ་དོགས་གང་ཡང་མི་བྱེད། དུས་
ཡུན་རིང་པོ་གྱོན་གོས་མ་བརྗེས་པ་དང་མ་བཀྲུས་པའི་ཚོར་བ་དང་དྲི་མ་ལ་སྔ་མོ་ནས་གོམས་
ལོབས་སུ་སོང་ཡོད། དེ་ནི་ཁོ་ཚོ་དབུལ་དྲགས་པས་གྱོན་གོས་བརྗེ་རྒྱུ་མེད་པ་མ་ཡིན་པར། ཁོ་ཚོ་ལ་
རྩ་བ་ནས་དེ་འདྲའི་རེ་བའམ་འདོད་བློ་མེད་པས་རེད། དེའི་ཕྱིར་མ་མཐའ་ཡང་གྱོན་གོས་ཀྱི་དོན་
དག་འདིའི་ངོས་ཐད་ནས་བཤད་ན། དོན་གྱིས་ཁོ་ཚོའི་འདོད་བློ་ཤིན་ཏུ་ཚིམ་ཡོད།
གལ་ཏེ་བསམ་བློ་ཞིབ་མོ་ཞིག་བཏང་ན། དོན་དེར་ཡ་མཚན་ཆེར་སྐྱེ་དགོས་དོན་གང་ཡང་
མེད། གང་ལགས་ཤེ་ན། མིའི་རིགས་ཀྱི་མ་སྤུན་སྤྲ་ནག་གིས་ཀྱང་གཟུགས་པོ་ལ་ཁྲུས་མི་བྱེད་ལ། གྱོན་
གོས་དེ་བས་མི་བརྗེ། དེ་བཞིན་དུ་ང་ཚོའི་ཁྱིམ་དུ་གསོས་པའི་ཁྱི་དང་བྱི་ལས་ཀྱང་ཉིན་རེ་གཟུགས་
པོ་བཀྲུས་ཏེ་གྱོན་གོས་རྗེ་བཞིན་མེད་རུང་། ང་ཚོས་དེ་དག་ལ་སུན་སྣང་མི་བྱེད་པར་བྱིལ་བྱིལ་དང་
པང་དུ་འཛིན་པ། ཐ་ན་པང་དུ་བླངས་ནས་འོ་ཡང་བྱེད། དེ་ལས་གཞན་འབྱོར་བ་ལྡན་པའི་སྤྱི་ཚོགས་
ནང་གི་བྱིས་པ་ཚོ་གཟུགས་པོ་བཀྲུ་རྒྱུར་མི་དགའ་བས། ལོ་མང་པོའི་རིང་གི་སློབ་གསོ་དང་གཅུན་
འདོམས་ལ་བརྟེན་ནས་ད་གཟོད་གཞུང་ལུགས་ཐོག་ཅུང་སྐྱིད་པར་འདོད་པའི་གོམས་གཤིས་འདི་
ཆགས་སུ་བཅུག ཡིན་ན་ཡང་། འདི་མཐའ་དག་འདོད་བློའི་གནད་དོན་ཁོ་ན་ཡིན་ནོ། །
གལ་སྲིད་སྤྲོ་སྣང་དེ་རེ་བའི་ཐོག་ནས་ཐག་གཅོད་དགོས་ན། ང་ཚོའི་སྤྱི་ཚོགས་ཀྱི་གདུང་མ་
འདེགས་པའི་ཀ་བ་གཉིས( མང་ཚོགས་སྨྱན་སྦྱོར་དང་བརྡ་ཁྱབ་ལས་རིགས། ) ཀྱིས་ཤེས་མེད་
ཚོར་མེད་ངང་གོ་ལ་ཧྲིལ་པོར་སྤྲོ་སྣང་མེད་པར་བཟོ་སྲིད། གལ་སྲིད་ད་ལྟ་ལོ5000གོང་དུ་ཡིན་
ཞིང༌། ཁྱོད་ནི་སྡེ་བ་ཆུང་ཆུང་ཞིག་གི་ལོ་ན18ཅན་གྱི་ན་གཞོན་ཞིག་ཡིན་པར་ཆ་བཞག་ན། སྐབས་
འདིར་སྡེ་བ་ཡོངས་སུ་མི50ཡས་མས་ཤིག་མ་གཏོགས་མེད་དེ། ལ་ལ་རྒས་འཁོགས་དང་ལ་ལ་བྱིས་
པ་ཡིན་ཞིང་། དེ་དག་གི་ལུས་ན་རྨ་ཁ་དང་གཉེར་མས་ཁེངས་པ་ཞིག་ཡིན་ཚེ། ཁྱོད་ཀྱིས་རང་ཉིད་
ལས་རྫིག་པོ་ཞིག་མེད་པར་སྙམ་སྟེ། ཡིད་ཆེས་ཀྱིས་མགོ་བོ་དགུང་དུ་གཏོད་ངེས། དེ་བཞིན་དུ་
གལ་སྲིད་ཁྱོད་རང་ད་ལྟའི་ན་གཞོན་ཞིག་ཡིན་པའི་དབང་དུ་བཏང་ན། རང་ཉིད་ཀྱི་སྐྱེ་གཟུགས་
རང་ག་བ་ཞིག་ཡིན་སྙམ་སྲིད་ལ། སློབ་གྲྭ་གཅིག་གི་ནང་དུ་སློབ་མ་ཡོངས་རྫོགས་སྐྱེ་གཟུགས་ཐད་
ནས་ཁྱོད་ལས་དམན་ན་ཡང་དགའ་ཚོར་ཆེར་འབྱུང་མི་སྲིད། རྒྱུ་མཚན་ནི་ཁྱོད་ཀྱིས་སེམས་སུ་
གཤིབ་བསྡུར་བྱ་ཡུལ་དེ་སློབ་གྲྭ་གཅིག་གི་སློབ་གྲོགས་མ་ཡིན་པར། མི་གྲགས་ཅན་དང་ལུས་རྩལ་
པ། རིམ་འདས་གཟུགས་དཔེ་ཡིན་ཞིང༌། དེ་དག་ཁྱོད་ཀྱིས་ཉིན་རྒྱུན་བརྙན་འཕྲིན་དང་ངོ་དེབ།
བརྡ་ཁྱབ་བྱང་བུ་ཆེན་པོའི་སྟེང་ནས་མཐོང་ཐུབ་པས་སོ། །
འཛམ་གླིང་གསུམ་པའི་རྒྱལ་ཁབ་རྣམས་འཚོ་བ་ལ་ཆོག་ཤེས་མེད་པའི་རྒྱུ་རྐྱེན་ནི། དབུལ་
ཕོངས་དང་ནད་རིགས། རུལ་སུངས། ཆབ་སྲིད་ཀྱི་གཉའ་གནོན་སོགས་མ་ཡིན་པར། དེ་ཡང་ཁོ་
ཚོས་འཛམ་གླིང་གི་སྟོབས་ལྡན་རྒྱལ་ཁབ་ཀྱི་འཚོ་བའི་ཆུ་ཚད་མཐོང་སོང་བས་ཡིན་སྲིད་དམ། ཆ་
སྙོམས་ཐད་ནས་བཤད་ན། ཨེ་ཅིབ་པ་རྣམས་སྲིད་འཛིན་སྔ་མ་མུའུ་པ་ལ་ཁེའི་དབང་སྒྱུར་འོག་
ཏུ་བཀྲེས་ལྟོགས་དང་ནད་ཡམས་སམ་ཡང་ན་གཏུམ་སྤྱོད་དབང་གིས་ཤི་བའི་གྲངས་ཀ་གནའ་
བོའི་ཧྥ་ལུའོ་ར་མེ་ཞི་སི་རྒྱལ་ཐོག་གཉིས་པ་དང་ཨེ་ཅིབ་ཀྱི་རྒྱལ་མོ་ཁི་
ལི་ཨོ་ཕེ་ཐི་རས་དབང་བསྒྱུར་སྐབས་དང་བསྡུར་ན་ཤིན་ཏུ་ཉུང་བ་གོར་མ་ཆག ཡིན་ན་ཡང་། ཨེ་
ཅིབ་པ་རྣམས་ལ་མཚོན་ན། འདི་ནི་ལོ་རྒྱུས་ཡོད་པ་ནས་བཟུང་དངོས་པོའི་ལོངས་སྤྱོད་ཆེས་ཆེར་
རྒྱས་པའི་དུས་སྐབས་ཡིན་ངེས་ཤིང་། སྤྱི་ལོ2011ལོར་ཁོ་ཚོ་སྤྱིར་ཡིན་ན་ཁྲོམ་གཞུང་དུ་སོང་ནས་
ཞབས་བྲོ་འཁྲབ་སྟེ། ཨན་ལས་རྒྱུ་ནོར་ལོངས་སྤྱོད་བསྩལ་པ་ལ་ཐུགས་རྗེ་ཞུས་ན་འོས་མོད། ཁོ་
ཚོས་དེ་ལས་ལྡོག་སྟེ་ཁོང་ཁྲོའི་མེ་ལྕེ་དགུང་དུ་མཆེད་བཞིན་མུའུ་པ་ལ་ཁེའི་སྲིད་དབང་མགོ་རྟིང་
བསློགས་པ་རེད། རྒྱུ་མཚན་ནི་ཁོ་ཚོས་གཤིབ་བསྡུར་བྱ་ཡུལ་ནི་གནའ་བོའི་ཧྥ་ལུའོ་མ་ཡིན་པར་
དུས་ཐོག་གཅིག་པའི་ཨ་རིའི་སྲིད་འཛིན་ཨོ་བྷ་མ་ཡིན་པས་སོ། །
འདི་ལྟར་བྱས་ཚེ། འཆི་བ་མེད་པའི་དངོས་གྲུབ་ཐོབ་ཀྱང་ཆོག་ཤེས་ཤིག་ཡོད་མི་སྲིད། ཚན་
རིག་གིས་ནད་རིགས་ཡོད་ཚད་སེལ་བར་ནུས་པའི་སྨན་རྫས་ཀུན་ཕན་ཞིག་རྙེད་ཅིང་། དེའི་ཁར་
ནུས་ལྡན་སྒོས་རྒ་བ་འགོག་བཅོས་དང་སླར་སྐྱེས་གསོ་བཅོས་བྱ་ནུས་ཏེ། མིའི་ལང་ཚོ་ནམ་ཡང་མི་
ཉམས་པར་བྱེད་ཐུབ་པ་ལ་ཆ་བཞག་ན། ཆེས་འབྱུང་སྲིད་པའི་བྱ་བ་ནི་འཛམ་གླིང་ཡོངས་སུ་སྔ་ན་
མེད་པའི་ཁོང་ཁྲོ་དང་སེམས་ཁྲལ་ཞིག་འབྱུང་ངེས་པར་གདོན་མི་ཟ།
གསོ་རིག་གི་རྨད་བྱུང་གྲུབ་འབྲས་འདི་ལོངས་སུ་སྤྱོད་མི་བཏུབ་པའི་མི( མི་ཕལ་ཆེ་བ། )
ཞིག་ལ་མཚོན་ན། ཁོང་ཁྲོ་དང་ཕྲག་དོག་ཁོང་དུ་མི་ཆུད་པ་ཞིག་འབྱུང་སྲིད་པ་སྨོས་མི་དགོས།
ལོ་རྒྱུས་སྤྱི་ལ་གཞིགས་ན། དབུལ་པོ་དང་བཙན་ཤེད་མྱོང་མཁན་ཚོས་རང་སེམས་རང་གསོ་བྱེད་
ཐུབ་པའི་རྒྱུ་མཚན་ནི། འཆི་བ་ཞེས་ཀུན་གྱི་མགོ་ལ་འདྲ་མཉམ་སྒོས་ཡོང་བའི་བྱ་བ་ཞིག་ཡོད་
དེ། རྒྱུ་ནོར་ལོངས་སྤྱོད་དང་ཐོབ་གོ་ས་ཇི་འདྲ་ཆེ་རུང་མི་ཞིག་ཡིན་ན་འཆི་དགོས་པ་འདྲ་མཉམ་
ཡིན། གལ་ཏེ་རང་ཉིད་ནམ་ཞིག་གི་ཚེ་ན་ཤི་འགྲོ་བ་དང་འབྱོར་ལྡན་ཚོར་འཆི་བ་མེད་པར་གྱུར་
ཚེ། དབུལ་པོ་ཚོར་གནོན་ཐབས་མེད་པའི་ཁོང་ཁྲོ་ཞིག་ལངས་སྲིད་པ་སྨོས་མ་དགོས།
དེ་ལས་གཞན་འཆི་བ་མེད་པའི་སྨན་རྫས་ལོངས་སུ་སྤྱོད་ཐུབ་པའི་མི་ཉུང་ཤས་དེར་མཚོན་
ན་ཡང་། ད་ནས་བཟུང་སེམས་ཁྲལ་གང་ཡང་མེད་པ་མ་ཡིན་ཏེ། ཁོ་ཚོས་སེམས་ཁྲལ་བྱ་དགོས་ས་
དེ་ལས་མང་པོ་ཞིག་ཡོད། གསོ་བཅོས་བྱེད་ཐབས་གསར་པས་ཚེ་ཐག་རིང་དུ་གཏོང་བ་དང་ལང་
ཚོ་མི་ཉམས་པར་བྱ་ནུས་ཀྱང་། གལ་སྲིད་ཤི་སོང་ཚེ་སྔར་བཞིན་སྨན་བཅོས་བྱེད་ཐབས་བྲལ་བ་
རེད། འདི་ལྟར་བགྱིས་ཚེ། མ་གཞི་རང་ཉིད་དང་བརྩེ་བའི་མི་རྣམས་སྐལ་པའི་བར་དུ་འཚོ་འདོད་
ཚེ། བློ་ཡུལ་ལས་འདས་པའི་དོན་རྐྱེན་མི་འབྱུང་བར་གཟབ་དགོས་ཏེ། རླངས་འཁོར་གྱིས་བརྒྱབ་
འགྲོ་བ་དང་འཇིགས་སྐུལ་པས་ཐལ་བའི་རྡུལ་དུ་བརླག་འགྲོ་བ་ལྟ་བུ་རེད། རིགས་པའི་གཞུང་
ལུགས་ཐད་ནས་ཚེ་ཐག་རིང་བར་བྱས་པའི་མི་དེ་དག་གིས་ཉེན་ཁ་ཏོག་ཙམ་ཡང་འཁུར་མི་སྲིད་
པར་མ་ཟད། གལ་སྲིད་རང་གི་བཟའ་ཟླ་དང་བུ་ཕྲུག གྲོགས་པོ་སོགས་ཚེ་ལས་འདས་ཚེ། ཁོ་ཚོར་བློ་ཡུལ་ལས་འདས་པའི་སྡུག་བསྔལ་འབྱུང་སྲིད་པ་རེད།
སྤྲོ་སྣང་གི་རྫས་འགྱུར་གྲུབ་ཆ།
སྤྲོ་སྣང་ལ་ཞིབ་འཇུག་བྱེད་དུས་སྤྱི་ཚོགས་ཚན་རིག་པས་དྲི་ཤོག་ལ་བརྟེན་ནས་རང་ངོས་
ཀྱི་ཚོར་སྣང་ལ་བརྟག་དཔྱད་བྱེད་པ་དང༌། དེའི་མཇུག་འབྲས་རྒྱུ་ནོར་དང་ཆབ་སྲིད་རང་དབང་
སོགས་སྤྱི་ཚོགས་དང་དཔལ་འབྱོར་གྱི་རྒྱུ་རྐྱེན་ལ་ཟུང་འབྲེལ་བྱེད་བཞིན་ཡོད། སྐྱེ་དངོས་རིག་པ་
བའི་བྱེད་ཐབས་ལ་ཆ་མཚོན་ན། ཁོ་ཚོས་ཀྱང་འདྲི་ཤོག་ལ་བརྟེན་ནས་བརྟག་དཔྱད་བྱེད་མོད།
ཟུང་འབྲེལ་བྱ་ཡུལ་ནི་སྐྱེ་དངོས་རྫས་འགྱུར་དང་གཞི་རྒྱུའི་རྒྱུ་རྐྱེན་ཡིན། ཁོ་ཚོའི་ཞིབ་འཇུག་གི་
འབྲས་བུས་མི་རྣམས་ཧང་སངས་སུ་བཅུག
སྐྱེ་དངོས་རིག་པ་བ་རྣམས་ཀྱིས་བལྟས་ན། ང་ཚོའི་སེམས་ཁམས་དང་བརྩེ་དུང་གི་འཇིག་
རྟེན་ནི་དོན་གྱིས་ལོ་ངོ་ས་ཡ་དུ་མའི་རིང་ལ་རིམ་འགྱུར་བྱུང་བའི་སྐྱེ་དངོས་རྫས་འགྱུར་གྱི་གྲུབ་
པ་དང་། སེམས་ཀྱི་ཚོར་འདུ་ཡོད་དོ་ཅོག(རང་ངོས་ཀྱི་སྤྲོ་སྣང་ལ་སོགས)ཕྱིའི་རྒྱུ་རྐྱེན(དཔེར་
ན། གླ་ཕོགས་དང་སྤྱི་ཚོགས་ཀྱི་འབྲེལ་བ། ཆབ་སྲིད་ཀྱི་དབང་ཆ) གྱིས་ཐག་གཅོད་པ་མ་ཡིན་པར།
དེ་ནི་དབང་རྩ་དང་དབང་རྩའི་རྒྱུ། འབུར་འབྲེལ་སོགས་སྐྱེ་དངོས་རྫས་འགྱུར་སྣ་ཚོགས(དཔེར་
ན། དྭངས་ཁྲག་རྒྱུ་དང་དོ་ཕ་ཨན། སྐྱེ་འདེད་སྐུལ་རྒྱུ ) ལས་གྲུབ་པའི་རྙོག་འཛིང་ལྡན་པའི་མ་ལག་ཅིག་གིས་ཐག་གཅོད་པར་འདོད།
དེར་བརྟེན་རྒྱན་ཤོག་ཐོབ་པ་དང་ཁང་པ་གསར་པ་ཉོས་པ། དཔོན་གནས་འཕར་བ་དང་རྒྱུ་
འབྱོར་བ་རྙེད་པ། ཚེ་གཅིག་གི་སྐྱ་ཡ་རྙེད་པ་སོགས་གང་ཡིན་རུང་། དེ་དག་ངེས་དོན་གྱིས་རང་
རེའི་ལ་སྤྲོ་སྣང་འཕེལ་བར་བྱེད་པའི་རྒྱུ་མིན། ང་ཚོ་ལ་སྤྲོ་སྣང་ལྡན་པར་བྱེད་པའི་རྒྱུ་ཁོ་ན་ནི། ལུས་
ཀྱི་དབང་པོ་ནས་ཐོན་པའི་བདེ་བའི་ཚོར་བ་དེ་ཡིན་ནོ། །དེའི་ཕྱིར་ད་སོ་མར་རྒྱན་ཤོག་ཐོབ་པ་
དང་དགའ་གྲོགས་རྙེད་མ་ཐག་དགའ་སྤྲོའི་ངང་གནམ་ལྡིང་ས་ལྡིང་བྱེད་པ་ནི། དོན་གྱིས་རྒྱུ་ནོར་
དང་བརྩེ་དུང་ལ་ཚོར་སྣང་ཡོད་པ་མིན་པར། ཁྲག་རྩའི་སྦུབས་སུ་སྐུལ་རྒྱུ་སྣ་ཚོགས་རྒྱུ་བ་དང་
ཀླད་པའི་ནང་དུ་ཡང་གློག་རྒྱུན་ཕྲ་མོ་ཞིག་རྒྱུ་བའི་དབང་གིས་ཡིན་པར་བཤད།
ཡིན་ན་ཡང་། ཡིད་ཕངས་པ་ཞིག་ལ་ང་ཚོས་རྟག་ཏུ་མི་ཡུལ་ལུང་པ་འདིར་སྤྲོ་སྐྱིད་ལྡན་པའི་
དག་ཞིང་ཞིག་བསྐྲུན་པར་མོས་ཀྱང༌། མི་ལུས་ནང་ཁུལ་གྱི་སྐྱེ་དངོས་རྫས་འགྱུར་མ་ལག་གིས་སྤྲོ་
སྣང་ལ་ཚོད་འཛིན་མང་པོ་བྱེད་ཀྱིན་ཡོད་པས་གཏན་འཇགས་རང་བཞིན་དུ་རྒྱུན་འཁྱོངས་བྱེད་
བཞིན་ཡོད། སྤྲོ་སྣང་གི་གནད་དོན་འདི་རང་བྱུང་གདམ་གསེས་ཀྱི་རྩ་དོན་ལ་མི་འཚམ། གལ་ཏེ་
གནས་དབེན་པར་ཁེར་རྐྱང་དུ་སྡོད་པའི་མི་སྤྲོ་སྣང་ཅན་ཞིག་དང་ཉིན་རྒྱུན་སེམས་ཁྲལ་གྱི་ཀློང་
དུ་ཚུད་པའི་གོང་གི་ཕ་མ་དེ་གཉིས་བསྡུར་ན། སྔ་མའི་རྒྱུད་ཆད་ཅིང་ཕྱི་མས་མུ་མཐུད་དུ་རང་གི་
རྒྱུད་པ་སྤེལ་ཆོག སྤྲོ་སྣང་དང་སྡུག་བསྔལ་གྱིས་འཕེལ་འགྱུར་གོ་རིམ་ཁྲོད་ནུས་པ་ཐོན་པའི་བྱེད་
ནུས་ནི་འཚོ་གནས་ལ་སྐུལ་མ་དང་སྐྱེ་འཕེལ་ལ་བཀག་འགོག་བྱེད་པ་ཁོ་ན་ཡིན། དེའི་ཕྱིར་མིའི་
རིགས་འཕེལ་འགྱུར་གྱི་མཇུག་འབྲས་ནི་ཧ་ཅང་སྐྱིད་པོ་ཞིག་མིན་ལ། སྐྱོ་བོ་ཞིག་ཀྱང་མིན། ང་ཚོས་
གནས་སྐབས་ཙམ་བདེ་བ་མྱོང་ཐུབ་མོད། ཡུན་རིང་ལ་རྒྱུན་སྐྱོང་མི་ནུས་པས། བདེ་བའི་ཚོར་སྣང་
ཉམས་རྗེས་ང་ཚོར་སླར་ཡང་སྡུག་བསྔལ་མྱོང་དུ་འཇུག
དཔེ་མཚོན་ནས་བཤད་ན། རིམ་འགྱུར་གྱིས་སྤྲོ་སྣང་དེ་བྱ་དགར་བརྩིས་ཏེ། ཕོ་མོ་གཉིས་
སྡེབས་པར་སྐུལ་མ་བྱས་ནས་རང་ཉིད་ཀྱི་རྒྱུད་རྒྱུ་བརྒྱུད་སྤྲོད་བྱེད་དུ་བཅུག གལ་སྲིད་འཁྲིག་
སྡེབ་ལ་བདེ་བ་ཁྱད་པར་བ་ཞིག་མེད་ཚེ། སྐྱེས་པ་མང་པོ་ཞིག་གིས་གང་དེར་སྤྲོ་བ་དེ་ཙམ་ཡོད་
མི་སྲིད། དུས་མཚུངས་སུ་རིམ་འགྱུར་གྱིས་ཀྱང་བདེ་བ་དེ་འཕྲལ་དུ་ཉམས་པར་བྱེད་པ་ལ་ཁག་
ཐེག་བྱས་ཡོད། གལ་སྲིད་འཁྲིག་སྡེབ་སྐབས་ཀྱི་བདེ་བ་ཁྱད་པར་བ་དེ་ཉམས་པ་མེད་ཚེ། སྐྱེས་པ
རྣམས་དགའ་བ་འབུམ་གྱིས་མྱོས་སྲིད་པ་བློས་དཔོགས་ནུས། ཡིན་ནའང་ཟས་འཚོལ་བའི་སྒུལ་
ཤུགས་ཀྱང་མེད་པར་གྱུར་ཏེ། མཐར་བཀྲེས་ལྟོགས་ཀྱིས་ཤི་བར་མ་ཟད། སྐྱེ་འཕེལ་ནུས་པའི་བུད་མེད་རྗེས་མ་དེ་འཚོལ་བའི་སྤྲོ་བ་ཡོད་མི་སྲིད།
མཁས་པ་ལ་ལས་བཤད་པ་ལྟར་ན། མིའི་རིགས་ཀྱི་སྐྱེ་དངོས་རྫས་འགྱུར་གྱི་གྲུབ་རྐྱེན་ནི་
གཏན་གནས་དྲོད་སྙོམས་ཆས་ཀྱི་མ་ལག་ཅིག་དང་འདྲ་བར། གྲང་ངར་དང་ཚ་གདུག་གང་ཡིན་
རུང་ཐབས་བརྒྱ་ཇུས་སྟོང་གིས་གཏན་གནས་རྒྱུན་སྲུང་བྱེད་ཐུབ། དོན་རྐྱེན་ག་གེ་མོར་ཕྲད་ཚེ་དྲོད་
ཚད་གནས་སྐབས་སུ་གཡོ་འགུལ་འབྱུང་དུ་འཇུག་མོད། མཇུག་མཐར་རྟག་ཏུ་ཚོད་འཛིན་དང་
ལེགས་སྒྲིག་བྱས་ཏེ་སྔར་སྒྲིག་འགོད་བྱས་ཟིན་པའི་དྲོད་ཚད་ལ་ཕྱིར་ལོག་སྲིད།
དྲོད་སྙོམས་འཕྲུལ་ཆས་ཀྱི་མ་ལག་ཁ་ཤས་དྲོད་ཚད་ཏུའུ25ལ་སྒྲིག་འགོད་བྱས་ཡོད་ལ། ཁ་
ཤས་ཏུའུ20ལ་སྒྲིག་འགོད་བྱས་ཡོད་པ་ནང་བཞིན། མིའི་རིགས་ཀྱི་སྤྲོ་སྣང་དྲོད་སྙོམས་མ་ལག་ལ
ཆ་མཚོན་ནའང་མི་ཡོད་དོ་ཅོག་གིས་སྒྲིག་འགོད་བྱས་པ་གཅིག་མཚུངས་མིན། དེའི་ཕྱིར། གལ་
ཏེ་སྤྲོ་སྣང་གི་ཚད་ལ་སྐར་མ1ནས10ཡོད་པར་ཆ་བཞག་ན། མི་ལ་ལའི་སྐྱེ་དངོས་རྫས་འགྱུར་གྱི་
གྲུབ་ཆར་ལྷན་སྐྱེས་ཀྱི་བློ་བག་ཡངས་པོ་ཡིན་ཚེ། རང་ཉིད་ཀྱི་བློ་ཁ་སྐར་མ6ནས10བར་དུ་གནས་
ཤིང༌། ཕལ་ཆེར་སྐར་མཿ8ཡས་མས་སུ་གཏན་གནས་བྱས་ཡོད། མི་འདི་ལྟ་བུ་སྤྲོ་སེམས་བྲལ་བའི་
གྲོང་ཁྱེར་ཆེན་པོ་ཞིག་ཏུ་བསྡད་དེ། དངུལ་རྩའི་ཁྲོམ་ར་རྩ་ཐོར་དུ་སོང་ནས་གསོག་དངུལ་མ་
ལུས་ཟད་ཅིང༌། ད་དུང་གཅིན་པ་མངར་འགྱུར་གྱི་ནད་ཕོག་ཀྱང་རུང༌། སྔར་བཞིན་སྤྲོ་སེམས་
འཕེལ་བ་ཞིག་ཡིན་ངེས། ཡང་མི་ལ་ལ་སྟབས་མ་ལེགས་པར་ལྷན་སྐྱེས་ཀྱི་ཡིད་མུག་པའི་སྐྱེ་
དངོས་རྫས་འགྱུར་གྱི་གྲུབ་ཆ་ཡོད་པས། བློ་ཁ་སྐར་མ3ནས7གྱི་བར་དུ་གནས་ཡོད་ལ། ཕལ་ཆེར་
སྐར་མ5མས་ཡས་མཚམས་སུ་གཏན་གནས་བྱས་ཡོད། མི་འདི་ལྟ་བུ་ལ་མཛའ་བཤེས་ཚོགས་
སྤྱིས་རྒྱབ་སྐྱོར་ཐོབ་པ་དང་སྒོར་བྱེ་བ་དུ་མའི་རྒྱན་ཤོག་ཐོབ་པ། ཨོ་རྩལ་འགྲན་ཚོགས་སྟེང་ནས་
བྱ་དགའ་ལོན་ནུས་པའི་བདེ་ཐང་གི་ལུས་ཕུང་ཡོད་ཀྱང་རུང༌། སྔར་བཞིན་སྐྱོ་སྣང་འབྱུང་སྲིད།
དོན་དངོས་སུ་གལ་ཏེ་ལྷན་སྐྱེས་ཀྱིས་ཡིད་མུག་པའི་གྲོགས་པོ་འདི་ལ་མཚོན་ན། མོར་ཞོགས་
པར་སྒོར་དུང་ཕྱུར་བཅུ་ཕྲག་འགའ་ཡི་རྒྱན་ཤོག་ཐོབ་ཅིང་། ཉིན་གུང་ཨེ་ཙི་ནད་དང་སྐྲན་ནད་
གསོ་བཅོས་བྱེད་པའི་ཐབས་ཤེས་ཤེས་རྟོགས་བྱུང་བ་དང་། ཕྱི་དྲོ་དབྱི་སི་རལ་དང་ཕཱ་ལེ་སི་
ཐན་གཉིས་ལ་རོགས་རམ་བྱས་ནས་ཞི་བདེ་ཡོང་བར་བྱས་པ་དང་། དགོང་མོར་ལོ་མང་པོར་ཁ་
འཐོར་དུ་སོང་བའི་བྱིས་པ་དང་མཉམ་འཛོམས་བྱུང་བའི་དབང་དུ་བཏང་ཡང་། ཁོ་མོའི་ཚོར་བ་
ལས་བྱུང་བའི་སྤྲོ་སྣང་གི་ཚད་ནི་སྔར་བཞིན་སྐར་མ7ཙམ་ཡིན། ཇི་ལྟར་བྱས་ཀྱང་ཁོ་མོའི་ཀླད་
ཆེན་གྱིས་ཁོ་མོ་ལ་སྤྲོ་སྣང་སྐྱེད་མི་ཐུབ།
ཁྱོད་ཀྱིས་རང་གི་ཁྱིམ་མི་དང་གྲོགས་པོ་རྣམས་ལ་ལྟོས་དང༌། ཁོ་ཚོ་ལས་མི་གང་དག་བྱ་བ་
ངན་པ་ག་འདྲ་ཞིག་ལ་འཕྲད་རུང༌། ད་དུང་སྤྲོ་སྣང་རྒྱུན་འཁྱོངས་བྱེད་ཐུབ། ཡང་གང་དག་ལ
གནང་སྦྱིན་ཅི་འདྲ་ཐོབ་རུང༌། སྔར་བཞིན་ཡིད་མུག་ནས་སྡོད། ང་ཚོས་རྟག་ཏུ་ལས་ཀ་བརྗེ་བ་
དང་ཁྱོ་ག་རྙེད་པ། རླངས་འཁོར་གསར་པ་ཉོས་པ། བརྩམས་སྒྲུང་བྲིས་ཚར་བ། ཡང་ན་ཁང་པའི་
དངུལ་བུན་སྤྲད་ཚར་བ་ལ་སོགས་པའི་དོན་དག་རྣམས་ལེགས་པར་གྲུབ་རྗེས་རང་ཉིད་ཧ་ཅང་
སྐྱིད་པོ་ཡོང་ངེས་སྙམ་ཡོད། ཡིན་ན་ཡང༌། ང་ཚོས་དངོས་གནས་དམིགས་ཡུལ་དེ་དག་བདེ་བླག་
ངང་འགྲུབ་རྗེས། སྔ་མ་དང་ཀུན་ནས་མི་མཚུངས་པའི་སྤྲོ་སྣང་ལྡན་པའི་ཚོར་བ་གང་ཡང་མེད། དེ་
ནི་རླངས་འཁོར་ཉོ་བ་དང་བརྩམས་སྒྲུང་འབྲི་བ་དེས་ང་ཚོའི་སྐྱེ་དངོས་རྫས་འགྱུར་གྱི་ལམ་སྲོལ་
ལ་འགྱུར་ལྡོག་ཏོག་ཙམ་ཡང་གཏོང་མི་སྲིད། དུས་ཡུན་ཐུང་ངུ་ཞིག་ལ་བདེ་བ་སྐད་ཅིག་ཙམ་ཡོད་
མོད་འཕྲལ་དུ་ཉམས་ནས་སྔར་སོར་ལོག་འགྲོ།
ཡིན་ན་ཡང་། སྔོན་ཆད་ཀྱི་སེམས་ཁམས་རིག་པ་དང་སྤྱི་ཚོགས་རིག་པའི་ཞིབ་འཇུག་ཐད་
ནས་ཐོན་པའི་སྡོམ་ཚིག(དཔེར་ན། ཆ་སྙོམས་བྱས་ནས་བཤད་ན། གཉེན་སྒྲིག་བྱས་ཟིན་པའི་མི་
རྣམས་མི་ཧྲེང་དག་ལས་སྤྲོ་སྣང་ལྡན། )ལས། སྐྱེ་དངོས་རིག་པས་འདི་ལ་འགྲེལ་བཤད་ཇི་ལྟར་
རྒྱག་དགོས་སམ་ཞེས་དོགས་སློང་བྱས་པ་རེད། ཐོག་མར་སེམས་ཁམས་རིག་པ་དང་སྤྱི་ཚོགས་
རིག་པའི་ཞིབ་འཇུག་གིས་འབྲེལ་བའི་རང་བཞིན་ཁོ་ན་ར་སྤྲོད་བྱས་ཡོད་ནའང་། རྒྱུ་འབྲས་ཀྱི་ཁ་
ཕྱོགས་ངོ་མ་དེ་ཞིབ་འཇུག་པ་དག་གིས་བསམ་ཚོད་བྱས་པ་དང་ཏག་ཏག་ལྡོག་ཕྱོགས་ཀྱང་ཡིན་
སྲིད། དངོས་གནས་གཉེན་སྒྲིག་བྱས་ཟིན་པའི་མི་རྣམས་མི་ཧྲེང་དང་བཟའ་ཚང་འཐོར་པའི་མི་
ལས་སྤྲོ་སྣང་ལྡན་མོད། དེས་གཉེན་སྒྲིག་བྱས་ན་ངེས་པར་དུ་སྤྲོ་སྣང་ལྡན་ཐུབ་པའི་ངེས་པ་མེད་
ཀྱང་སྤྲོ་སྣང་ལ་བརྟེན་ནས་གཉེན་སྒྲིག་བྱུང་བ་ཡང་ཡིན་སྲིད། ཡང་ན་དེ་ལས་ཡང་དག་པའི་སྒོ་
ནས་བཤད་ན་དྭངས་ཁྲག་རྒྱུ་དང་དོ་ཕ་ཨན། སྐྱེ་འདེད་སྐུལ་རྒྱུ་ཡིས་བསྐྱེད་ཅིང་
གཉེན་སྒྲིག་གི་འབྲེལ་ལམ་རྒྱུན་བསྐྱངས་པ་རེད། སྐྱེ་དངོས་རྫས་འགྱུར་གྱི་གྲུབ་རྐྱེན་ལྷན་སྐྱེས་སུ་
སྤྲོ་སྣང་ལྡན་པའི་མི་དག་ནི། སྤྱིར་བཏང་དུ་སྤྲོ་སྣང་དང་ཆོག་ཤེས་ཡོད་མཁན་ཤ་སྟག་ཏུ་སྣང༌།
མི་འདི་ལྟ་བུ་ནི་རྨད་དུ་བྱུང་བའི་མི་ཚེའི་སྐྱ་ཡ་ཡིན་པས། གཉེན་སྒྲིག་བྱེད་ཚད་ཀྱི་བསྡུར་གྲངས་
ཤིན་ཏུ་མཐོ་ཞིང་། སྤྲོ་སྣང་དང་ཆོག་ཤེས་ཡོད་པར་རང་གི་སྐྱ་ཡ་དང་ལྷན་དུ་སྡོད་པ་ནི། ཡིད་
མུག་ནས་སྡོད་པའི་སྐྱ་ཡ་ཞིག་དང་ལྷན་དུ་སྡོད་པ་ལས་ལས་སླ་མོ་ཡོད་ཙ་ན། ཕལ་ཆེ་བར་བཟའ་
འཐོར་གྱི་གནད་དོན་འབྱུང་མི་སྲིད། དེའི་ཕྱིར་གཉེན་སྒྲིག་བྱས་ཟིན་པའི་མི་རྣམས་ཆ་སྙོམས་སུ་མི་
ཧྲེང་དག་ལས་དེ་བས་སྤྲོ་སྣང་ལྡན་པ་རེད། ཡིན་ནའང་ལྷན་སྐྱེས་སུ་ཡིད་མུག་ནས་སྡོད་པའི་བུ་
མོ་ཞིག་གིས་ཁྱོ་ག་བཟང་པོ་ཞིག་རྙེད་ཀྱང་སྤྲོ་སྣང་ཆེན་པོ་ལྡན་པའི་ངེས་པ་མེད།
གཞན་སྐྱེ་དངོས་རིག་པ་བ་ཕལ་ཆེ་བས་སྐྱེ་དངོས་ཀྱི་ཐད་ཁོ་ན་ལ་དམིགས་པ་ཡང་མ་ཡིན་
ཏེ། ཁོ་ཚོས་སྤྲོ་སྣང་ནི་གཙོ་བོ་སྐྱེ་དངོས་རྫས་འགྱུར་གྱིས་གྲུབ་པར་འདོད་པའི་ལྟ་བ་འཛིན་མོད།
སེམས་ཁམས་རིག་པ་དང་སྤྱི་ཚོགས་རིག་པའི་རྒྱུ་རྐྱེན་གྱིས་གང་དེར་ཤན་ཤུགས་ཐེབས་པའི་
འདོད་ཚུལ་ལ་ཡང་ཁས་འཆེ། གང་ལྟར་ཀྱང་ང་ཚོའི་སྤྲོ་སྣང་གི་དྲོད་སྙོམས་མ་ལག་འདི་ལ་འཕེལ་
འགྲིབ་ཀྱི་ཚད་བཀག་ཅིག་ཡོད་ན་ཡང་། ཁྱབ་ཁོངས་འདིའི་ནང་དུ་འགུལ་སྐྱོད་བྱས་ཆོག་པ་རེད།
ཚད་བཀག་ལས་བརྒལ་པའི་རེ་བ་ཉག་ཕྲ་ཡང་གཉེན་སྒྲིག་དང་བཟའ་འཐོར་གྱིས་སེམས་ཁམས་
ཁྱབ་ཁོངས་འདིའི་ཁྲོད་དྭངས་མིན་གྱི་ཁ་ཕྱོགས་ལ་ཤུགས་རྐྱེན་ཐེབས་ངེས་རེད། ཆ་སྙོམས་སྐར་
མ5ལས་མེད་པའི་མི་དེ་ཚོས་ནམ་ཡང་གློ་བུར་དུ་ཁྲོམ་གཞུང་དུ་ཞབས་བྲོ་འཁྲབ་མི་སྲིད། ཡིན་ན་
ཡང༌། གལ་ཏེ་ཁྱོ་ག་བཟང་པོ་ཞིག་ལ་འཕྲད་ཚེ་ཁོ་མོ་ལ་སྐར་མ7སྤྲོ་སྣང་སྦྱིན་ཐུབ་ལ་སྐར་མ3སྐྱོ་གདུང་ལས་གཡོལ་ཐུབ།
གལ་སྲིད་ང་ཚོས་སྐྱེ་དངོས་རིག་པའི་སྤྲོ་སྣང་གི་གཞུང་ལུགས་དང་ལེན་བྱས་ཚེ། ལོ་རྒྱུས་ཀྱི་
རིག་ཚན་འདིའི་གལ་ཆེན་རང་བཞིན་ཆག་ཡང་དུ་བཏང་འགྲོ་བར་གོར་མ་ཆག གང་ལྟར་ཀྱང་
ལོ་རྒྱུས་དོན་རྐྱེན་ཕལ་ཆེ་བས་ང་ཚོའི་སྐྱེ་དངོས་རྫས་འགྱུར་གྱི་གྲུབ་རྐྱེན་ལ་ཤུགས་རྐྱེན་གང་ཡང་
ཐེབས་མི་སྲིད། ལོ་རྒྱུས་ཀྱིས་དྭངས་ཁྲག་རྒྱུ་ཡི་ཟགས་ཐོན་ལ་ཤུགས་རྐྱེན་ཐེབས་པའི་ཕྱི་ཡུལ་གྱི་
ཕོག་ཐུག་ལ་འགྱུར་ལྡོག་གཏོང་ཐུབ་མོད། ཆེས་མཐའ་མཇུག་གི་གར་ཚད་ལ་འགྱུར་ལྡོག་གཏོང་
ཐབས་བྲལ་བས། མི་ལ་དེ་བས་ཀྱང་སྤྲོ་སྣང་སྟེར་མི་ཐུབ།
ང་ཚོས་གནའ་རབས་ཀྲུང་གོའི་ཞིང་པ་ཞིག་དང་དེང་རབས་ཞང་ཀང་གི་ཁེ་ལས་པ་ཞིག་
ལ་དཔེ་བཞག་ནས་བཤད་ན། གལ་ཏེ་གནའ་རབས་ཀྱི་ཞིང་པ་འདི་དྲོད་རླངས་མེད་པའི་ས་ཁང་
ཆུང་ཆུང་ཞིག་ཏུ་བསྡད་ཅིང་འཁྲིས་སུ་ཕག་ཁང་ཞིག་ཀྱང་ཡོད། ཡིན་ན་ཡང་ཁེ་ལས་པ་དེ་ཚན་
རྩལ་གསར་པས་སྤྲས་པའི་གཞིས་ཁང་ཞིག་ཏུ་བསྡད་ཅིང༌། སྒེའུ་ཁུང་ལས་རྒྱ་མཚོ་ལྷོ་མའི་མཐའ་
ཡས་པའི་མཛེས་ལྗོངས་མཐོང་ཐུབ་པར་ཆ་བཞག་ན། ང་ཚོའི་སྣང་ངོར་ཁེ་ལས་པ་དེ་ཞིང་པ་ལས་
སྤྲོ་སྣང་ལྡན་པར་སེམས་ངེས་མོད། འོན་ཀྱང་སྤྲོ་སྣང་ནི་ཀླད་པས་ཐག་གཅོད་པ་ཡིན་ཕྱིན། ཀླད་
པས་དྭངས་ཁྲག་རྒྱུའི་གར་ཚད་ཁོ་ན་ལས་ས་ཁང་དང་གཞིས་ཁང་། ཕག་ཁང་དང་རྒྱ་མཚོ་ལྷོ་མ་
སོགས་གང་ལའང་མི་བལྟ། དེའི་རྐྱེན་གྱིས་ཞིང་པས་རང་གི་ས་ཁང་གསར་པ་བརྒྱབ་ཚར་རྗེས་
ཀླད་པའི་ནང་གི་དྭངས་ཁྲག་རྒྱུ་ཟགས་ཐོན་བྱུང་ནས་གར་ཚདXལ་སླེབས་ཐུབ། དེ་བཞིན་དུ་དེང་
རབས་ཀྱི་ཁེ་ལས་མཁས་ཅན་དེས་གཞིས་ཁང་གི་ཆེས་མཐའ་མའི་དངུལ་བུན་སྤྲད་ཚར་རྗེས། ཀླད་
ཆེན་གྱི་དབང་རྩའི་ཁྲོད་དུ་ཧ་ལམ་གཅིག་མཚུངས་ཡིན་པའི་དྭངས་ཁྲག་རྒྱུ་ཟགས་ཐོན་བྱུང་ཞིང༌།
དེའི་གར་ཚད་ཀྱངXལ་སླེབས། འོན་ཀྱང་ཀླད་ཆེན་གྱིས་དྭངས་ཁྲག་རྒྱུའི་གར་ཚདXལས། གཞིས་
ཁང་ས་ཁང་ལས་སྐྱིད་པ་གཏན་ནས་མི་ཤེས། དེར་བརྟེན་ཁེ་ལས་པ་འདིའི་སྤྲོ་སྣང་གི་རིམ་པ་ཁོའི་
མེས་པོའི་མེས་པོ་བྱས་ཆོག་པའི་ཞིང་པ་དེ་ལས་གཏན་ནས་མཐོ་མི་སྲིད་དོ། །
མི་སྒེར་གྱི་འཚོ་བ་དེ་འདྲ་ཡིན་པར་མ་ཟད། མི་མང་པོའི་དོན་རྐྱེན་ཡང་དེ་ལས་མ་འདས།
ང་ཚོས་ཆིན་རྒྱལ་རབས་ཀྱིས་ཀྲུང་གོ་གཅིག་གྱུར་བྱས་པར་དཔེ་བླངས་ན། ཆིན་རྒྱལ་རབས་ཀྱིས་
ཀྲུང་གོ་གཅིག་གྱུར་བྱས་རྗེས་ཀྲུང་གོའི་སྲིད་འབྱོར་རིག་གསུམ་གཙོར་བྱས་པའི་སྤྱི་ཚོགས་ཡོངས་
ལ་རྩ་བ་ནས་བསྒྱུར་བཅོས་བཏང་བ་རེད། ཡིན་ན་ཡང༌། འདི་མཐའ་དག་གིས་ཀྲུང་གོ་པའི་སྐྱེ་
དངོས་རྫས་འགྱུར་གྲུབ་རྐྱེན་ལ་བཅོས་བསྒྱུར་གང་ཡང་ཐེབས་ཐུབ་མེད། དེར་བརྟེན་གཅིག་གྱུར་
བྱས་པ་འདིས་ཆབ་སྲིད་དང་སྤྱི་ཚོགས། འདུ་ཤེས་འཛིན་སྟངས། དཔལ་འབྱོར་སོགས་ཀྱི་ཐད་ནས་
གནམ་ས་བླ་འོག་བརྗེ་བ་ལྟ་བུའི་འགྱུར་ལྡོག་བྱུང་ཡང་། ཀྲུང་གོ་པའི་སྤྲོ་སྣང་ལ་ཤུགས་རྐྱེན་ཆེན་
པོ་ཐེབས་མེད་པས། སྐྱེ་དངོས་རྫས་འགྱུར་གྱི་གྲུབ་རྐྱེན་ལྷན་སྐྱེས་ཀྱིས་ཡངས་པོ་ཅན་དེ་རིགས་ཀྲན་
གོའི་དུས་རབས་སམ་ཆིན་ཧན་དུས་རབས་གང་ཡིན་རུང་སྔར་བཞིན་སྤྲོ་སྣང་གིས་ཁེངས་ནས་
ཡོད། ཡིན་ནའང་སྐྱེ་མ་ཐག་ནས་ཡིད་མུག་པ་ལྷན་སྐྱེས་ཡིན་མཁན་དེ་དག་གིས་སྔོན་ཆད་ཀྲན་
གོའི་རྒྱལ་ཕྲན་དག་ལ་འཁང་ར་བྱེད་ཅིང༌། ད་ལྟ་ཆིན་རྒྱལ་རབས་ཀྱི་རྒྱལ་པོ་ལ་སྡུག་ཡུས་བཤད་པ་ལས་འགྱུར་བ་ཅི་ཡང་འབྱུང་མི་སྲིད།
འོན་ཀྱང་དེ་ལྟར་བཤད་ན། ཡང་སྙིང་ཀྲུང་གོ་གཅིག་གྱུར་བྱས་པར་དགེ་མཚན་ཅི་ཞིག་ཡོད་
དམ། གལ་སྲིད་མི་རྣམས་ལ་སྤྲོ་སྣང་འཕེལ་བར་མི་ནུས་ན། ཟིང་སློང་དང་འཇིགས་སྣང་། ཁྲག་གི་
འཁོར་ལོ་བསྐོར་དོན་གང་ཡིན་ནམ། སྐྱེ་དངོས་རིག་པ་བ་ཞིག་ལ་མཚོན་ན་པཱ་ཧྲི་ཏི་བཙན་རྫོང་
ལ་གཏན་ནས་ཕར་རྒོལ་བྱེད་མི་སྲིད་པ་དང་འདྲ་བར། འགའ་ཤས་ཀྱིས་གསར་
བརྗེ་དང་སྤྱི་ཚོགས་བསྒྱུར་བཅོས་ཀྱིས་ཁོ་ཚོའི་སྤྲོ་སྣང་རབ་ཏུ་འཕེལ་བར་བྱེད་ཅེས་སྨྲས་ཀྱང༌།
མཐར་ཡང་ནས་བསྐྱར་དུ་སྐྱེ་དངོས་རྫས་འགྱུར་གྲུབ་རྐྱེན་གྱི་རྩེད་ཆས་སུ་གྱུར།
ལོ་རྒྱུས་སྟེང་འཕེལ་རྒྱས་སྣ་གཅིག་ལ་ད་གཟོད་ངེས་དོན་གྱི་དོན་སྙིང་ལྡན་པ་རེད། ད་ལྟ་
ང་ཚོས་གཞི་ནས་སྤྲོ་སྣང་གི་གནད་དམ་པ་ནི་སྐྱེ་དངོས་རྫས་འགྱུར་གྱི་གྲུབ་རྐྱེན་ལ་ཐུག་ཡོད་པ་
རྟོགས་པས། ད་ནི་ང་ཚོས་ཆུ་ཚོད་མང་པོ་ཆུད་ཟོས་སུ་བཏང་ནས་ཆབ་སྲིད་དང་བཅོས་བསྒྱུར། ངོ་
ལོག་ཟིང་འཁྲུག འདུ་ཤེས་འཛིན་སྟངས་བཅས་ཀྱི་གནད་དོན་ཐག་གཅོད་བྱ་རྒྱུ་མ་ཡིན་པར། ནུས་
ཤུགས་ཡོད་རྒུ་རྩལ་དུ་སྤྲུགས་ནས་རང་རེ་ལ་སྤྲོ་སྣང་སྦྱིན་ནུས་པའི་ཐབས་ལམ་ཉག་ཅིག་ཡོད་པ་
དེར་ཞིབ་འཇུག་བྱ་དགོས་ཏེ། ཐབས་ལམ་དེ་ནི་མིའི་རིགས་ཀྱི་སྐྱེ་དངོས་རྫས་འགྱུར་གྱི་གྲུབ་རྐྱེན་
ལ་ཁ་ལོ་བསྒྱུར་རྒྱུ་དེའོ། །གལ་ཏེ་ང་ཚོས་མ་དངུལ་ལ་ཨ་སྒོར་དུང་ཕྱུར་བཅུ་ཕྲག་འགའ་བཏང་
ནས་ང་ཚོའི་ཀླད་པའི་རྫས་འགྱུར་ལ་རྒྱུས་ལོན་བྱས་ཤིང་གསོ་བཅོས་བྱ་ཐབས་འོས་འཚམ་བྱུང་ཚེ།
ང་ཚོས་གསར་བརྗེའི་ལས་འགུལ་ཅི་ཡང་མ་སྤེལ་ཡང་སྔོན་གྱི་མི་ལས་ཤིན་ཏུ་སྤྲོ་སྣང་ལྡན་པ་རེད།
དཔེར་ན། སྐྱོ་བ་བརྒྱ་ཐུབ་ཀྱིས་མིའི་ཡིད་ཐང་ཆད་པ་སེལ་ཐུབ་པའི་རྒྱུ་མཚན་ནི།
དྭངས་ཁྲག་རྒྱུའི་གར་ཚད་མཐོ་རུ་བཏང་སྟེ་བྱུང་བ་ལས་ཆབ་སྲིད་ལམ་ལུགས་གང་ཞིག་བཅོས་བསྒྱུར་བྱས་ནས་བྱུང་བ་མིན་པ་བཞིན་ནོ། །
སྐྱེ་དངོས་རིག་པའི་གཞུང་ལུགས་འདི་ལས། སྙིང་པོ་སྟོན་པར་ནུས་པའི་མིང་གྲགས་ཅན་གྱི་
དུས་རབས་གསར་པའི་འབོད་ཚིག་ཅིག་ཡོད་པ་ནི། “སྤྲོ་སྣང་ནང་སེམས་ལ་རག་
ལས” ཞེས་པའོ། །རྒྱུ་ནོར་དང་སྤྱི་ཚོགས་གོ་གནས། གཞིས་ཁང་། ཐོབ་གོ་ས་གང་གིས་ཀྱང་ཁྱོད་ལ་
སྤྲོ་སྣང་སྩོལ་མི་ནུས་པས། རྟག་ཏུ་སྤྲོ་སྣང་འདོད་ན་དྭངས་ཁྲག་རྒྱུ་དང་དོ་ཕ་ཨན། སྐྱེ་འདེད་སྐུལ་
རྒྱུར་བརྟེན་པ་ལས་ཐབས་གཞན་མེད་དོ། །
སྤྱི་ལོ1932ལོ་ནི་དཔལ་འབྱོར་ལ་ཉམས་རྒུད་ཚབས་ཆེན་བྱུང་བའི་དུས་སྐབས་ཤིག་ཡིན་
ཞིང༌། ཧོ་ཞུས་ལི་ཡིས་ཝུའུ་ཐོ་པང་ལ་སུན་འབྱིན་བྱེད་པའི་བརྩམས་སྒྲུང《མཛེས་
སྡུག་གི་འཇིག་རྟེན་གསར་པ》ཞེས་པ་པར་བསྐྲུན་བྱས། དེབ་དེའི་ནང་
དུ “སྤྲོ་སྣང”ནི་ཆེས་རིན་ཐང་ལྡན་པ་ཞིག་ཏུ་བརྩིས་པར་མ་ཟད། ཆབ་སྲིད་ཀྱི་རྨང་གཞི་ནི་
ཉེན་རྟོག་པ་མ་ཡིན་ལ། འདེམས་བསྐོ་ཡང་མ་ཡིན་པར། མ་གཞི་སྨྱོ་ནད་ཀྱི་སྨན་ཞིག་ཡིན་འདུག
ཉིན་རེར་མི་ཡོད་དོ་ཅོག་གིས་སོའོ་མཱ(འདྲེས་སྦྱོར་སྨན་རྫས་ཤིག )འཐུང་བཞིན་ཡོད་ལ།
དེས་མི་རྣམས་ལ་སྤྲོ་སྣང་རབ་ཏུ་འཕེལ་བར་བྱེད་ཐུབ་པར་མ་ཟད། ཐོན་སྐྱེད་དང་ལས་ཀ་ལ་
བར་ཆད་ཀྱང་བཟོས་མི་ཡོང༌། བརྩམས་སྒྲུང་ཁྲོད་ཀྱི་སྲིད་གཞུང་ནི་འཛམ་གླིང་ཧྲིལ་པོར་མངའ་
བསྒྱུར་མཁན་ཞིག་ཡིན་པར་མ་ཟད། མི་རྣམས་ཀྱི་འཚོ་གནས་ཁོར་ཡུག་ཇི་འདྲ་ཞིག་ཡིན་རུང༌།
ཐམས་ཅད་ཆོག་ཤེས་དང་སྤྲོ་སྣང་གིས་བརྟས་ཡོད། དེའི་ཕྱིར་སྲིད་གཞུང་གིས་དམག་འཁྲུག་
དང་གསར་བརྗེ། ལས་མཚམས་འཇོག་པའམ་ཡང་ན་རྔམ་སྟོན་ཁྲོམ་སྐོར་སོགས་ཀྱི་འཇིགས་
སྣང་མི་ཡོང་ངམ་སྙམ་པར་རྩ་བ་ནས་སེམས་ཁྲལ་བྱེད་མི་དགོས། དེར་བརྟེན་ཧོ་ཞུས་ལིའི་
ཀུན་རྟོག་ལས་བྱུང་པའི་མ་འོངས་པ་ཨོ་ཝེར་གྱི《1984》ལས་ལྷག་ཏུ་དཀའ་བའི་
གནས་སུ་གྱར་ཡོད། ཧོ་ཞུས་ལིའི་བརྩམས་སྒྲུང་ནང་གི་འཇིག་རྟེན་དེས་ཀློག་པ་པོ་ཕལ་ཆེ་བར་
འཇིགས་སྣང་ཆེན་པོ་ཞིག་བསྐྱེད་འོང་ཡང༌། འཇིགས་སྣང་དེར་འགྲེལ་བཤད་བྱ་ཐབས་བྲལ།
དེས་ན་སྐྱེ་འགྲོ་མ་ལུས་བསྐལ་པའི་བར་དུ་སྤྲོ་སྣང་གིས་བརྟས་པ་ཡིན་ན། འདི་ལ་མ་འགྲིག་པའི་ཆ་ག་རེ་ཡོད་པ་ཡིན་ནམ།
ཚེ་སྲོག་གི་སྙིང་པོ།
ཧོ་ཞུས་ལིའི་སྙུག་ཕུད་ནས་བཞེངས་པའི་སྐྱི་གཡའ་བའི་འཇིག་རྟེན་འདིའི་རྒྱབ་ལོགས་སུ་
སྐྱེ་དངོས་རིག་པའི་རྩ་བའི་ཚོད་དཔག་ཅིག་ཡོད། དེ་ནི “སྤྲོ་སྣང་དང་སྐྱིད་སྣང་འདྲ་མཚུངས་
ཡིན”ཞེས་པའོ། །ཁོང་ལྟར་ན་སྤྲོ་སྣང་ཞེས་པ་ནི་ལུས་ཀྱིས་ཚོར་བའི་སྐྱིད་སྣང་ཡིན་ཏེ། རྒྱུ་མཚན་
ནི་ང་ཚོའི་ལུས་ཀྱི་གྲུབ་ཆས་སྐྱིད་སྣང་འདི་དག་གི་ཚད་དང་དུས་ཡུན་ལ་ཚད་བཀག་བྱས་ཡོད་
པས། དུས་ཡུན་རིང་པོ་དང་། ཚད་མཐོན་པོའི་སྐྱིད་སྣང་ཉམས་སུ་མྱོང་བར་བྱེད་པའི་ཐབས་ལམ་
ཉག་ཅིག་ནི། སྐྱེ་དངོས་རྫས་འགྱུར་གྱི་གྲུབ་རྐྱེན་ལ་བཟོ་བཅོས་བྱ་རྒྱུ་དེ་རེད།
ཡིན་ན་ཡང༌། སྤྲོ་སྣང་གི་མཚན་ཉིད་འདི་ལ་ད་དུང་རིགས་པ་སྨྲ་བ་ཁ་ཤས་ཀྱིས་དོགས་སློང་
བྱེད་ཀྱིན་ཡོད། མིང་གྲགས་ཆེ་བའི་ཞིབ་འཇུག་ཅིག་གི་ཁྲོད་དུ། ནོ་པེལ་དཔལ་འབྱོར་རིག་པའི་བྱ་
དགའ་ཐོབ་མཁན་ཏན་ཉིར་ཁཱ་ཉི་མན་གྱིས་བརྟག་དཔྱད་བྱ་ཡུལ་རྣམས་
ལ་རང་ཉིད་ཀྱི་སྤྱིར་བཏང་ལས་ཀར་འགྲོ་བའི་ཉིན་གཅིག་གི་བརྒྱུད་རིམ་བཤད་དུ་བཅུག་རྗེས།
དེ་ཁག་འགར་བགོས་ཏེ་ཡང་སྙིང་མི་དེ་དག་དུས་ཚོད་གང་དག་ལ་དགའ་བ་དང་དུས་ཚོད་གང་
དག་ལ་སུན་སྣང་སྐྱེས་པ་ལ་དཔྱད་འཇོག་བྱས་ཤིང༌། དེ་ལས་ཁོས་མི་ཕལ་ཆེ་བས་འཚོ་བར་བཟུང་
བའི་ལྟ་ཚུལ་འགལ་བ་ཡིན་པ་གཞི་ནས་རྟོགས། དེས་ན་ང་ཚོས་བྱིས་པ་གཉོར་སྐྱོང་གི་དོན་འདི་
དཔེར་བླངས་ནས་བཤད་ན། ཁཱ་ཉི་མན་གྱིས་དངོས་གནས་དུས་གང་ཞིག་ལ་དགའ་སྤྲོ་སྐྱེས་པ་
དང་དུས་གང་ཞིག་ལ་སུན་སྣང་སྐྱེས་པ་གྲངས་ཀའི་སྟེང་ནས་མཚོན་པར་བྱས་ཚེ། བྱིས་པ་གཉོར་
རྒྱུ་ནི་ཆེས་སྐྱོ་བའི་ལས་ཤིག་ཡིན་པ་རྟོགས། སྐབས་མང་པོ་ཞིག་ལ་ཆབ་གདན་བརྗེ་བ་དང་ཕོར་
བ་བཀྲུ་བ། བྱིས་པའི་ངུ་ཁ་ལེན་པ་སོགས་ནི་སུས་ཀྱང་མི་འདོད་པའི་ལས་ཤ་སྟག་ཏུ་སྣང་རུང༌།
ཁྱིམ་བདག་ཕལ་ཆེ་བས་བྱིས་པ་ནི་ཁོ་ཚོའི་བདེ་སྐྱིད་ཀྱི་འབྱུང་གནས་ཡིན་པར་སྨྲ། དེས་ན་མི་འདི་
དག་གི་ཀླད་པར་སྐྱོན་ཞུགས་པ་མ་རེད་དམ།
འདི་ཕྱོགས་གཅིག་ཡིན་ཤས་ཆེ་ལ། ཕྱོགས་གཞན་ཞིག་ནི་བརྟག་དཔྱད་ཀྱི་མཇུག་འབྲས་
ལས་ང་ཚོས་ཤེས་གསལ་ལྟར་ན། སྤྲོ་སྣང་ནི “སྐྱིད་པའི་དུས་ཡུན་སྡུག་བསྔལ་གྱི་དུས་ཡུན་ལས་
མང་བའི” གནད་དོན་ཙམ་མ་ཡིན་པར། དེ་ལས་ལྡོག་སྟེ་སྤྲོ་སྣང་ནི་མི་ཞིག་གི་མི་ཚེ་ཧྲིལ་
པོར་བལྟ་དགོས་ཤིང་། མི་ཚེ་ཧྲིལ་པོར་དོན་སྙིང་དང་རིན་ཐང་ལྡན་ཚེ་སྤྲོ་སྣང་ཐོབ་ཐུབ་པ་
དང་། གཞན་སྤྲོ་སྣང་ལ་ད་དུང་ངེས་ཤེས་དང་ཀུན་སྤྱོད་ཀྱི་གྲུབ་ཆ་གལ་ཆེན་ཡང་ཡོད། རིན་
ཐང་ལྟ་ཚུལ་ཐ་དད་པའི་དབང་གིས་བསམ་ཚུལ་ཡང་ཀུན་ནས་མཚུངས་མི་སྲིད་པ་ཆོས་
ཉིད་དུ་གྲུབ་སྟེ། དཔེར་ན། འགའ་ཤས་ཀྱིས་བྱིས་པ་གཉོར་བ་ནི་ཉམ་ཐག་གི་བྲན་གཡོག་ཅིག་
གིས་སྒེར་གཅོད་ཅན་གྱི་བཙན་བདག་ཆུང་ཆུང་ཞིག་ལ་ཞབས་ཕྱི་བྱེད་པར་རློམ་ཞིང་། ཡང་
འགའ་ཤས་ཀྱིས་བྱམས་དང་བརྩེ་བས་ཚེ་སྲོག་ཅིག་གཉོར་བཞིན་པར་སྒོམ། དེ་ཡང་ཉི་ཙིར
གྱིས་འཚོ་གནས་བྱ་དགོས་པའི་རྒྱུ་མཚན་ཡོད་ཚེ། ཧ་ལམ་ཡོད་ཚད་ནས་ཡོད་ཚད་
བཟོད་པར་ནུས་ཤིང༌། འཚོ་བ་ལ་དོན་སྙིང་ལྡན་ཚེ། དཀའ་སྡུག་ཁྲོད་དུ་ཡང་འདོད་པ་དང་དུ་
ལེན་ནུས། འཚོ་བ་ལ་དོན་སྙིང་དབེན་ཚེ་སྐྱིད་པའི་ཡུལ་དུ་ཡང་ཉིན་གཅིག་ལོ་ལས་རིང་བར་འགྱུར་ཞེས་པ་བཞིན་ནོ། །
རིག་གནས་དང་དུས་རབས་གང་རུང་གི་མི་སུ་ཞིག་ཡིན་རུང་། ལུས་ཀྱི་བདེ་སྡུག་གི་ཚོར་བ་
མྱོང་བྱེད་གཅིག་མཚུངས་ཡིན་ཡང༌། ཁོ་ཚོའི་འཚོ་བའི་ཉམས་མྱོང་གིས་གནང་བའི་དོན་སྙིང་ལ་
ཁྱད་པར་ཆེན་པོ་ཡོད། གལ་ཏེ་དངོས་གནས་དེ་ལྟར་ཡིན་ཚེ། སྤྲོ་སྣང་གི་ལོ་རྒྱུས་ནི་སྐྱེ་དངོས་རིག་
པ་བ་རྣམས་ཀྱིས་བསམ་ཚོད་ལས་འདས་པའི་ཟིང་ཆ་ལས་ཆེ་བ་གོར་མ་ཆག ཡིན་ན་ཡང་སྡོམ་
ཚིག་འདི་དེང་རབས་ཀྱི་ཕྱོགས་འདི་ནས་ལངས་ཡོད་པའི་ངེས་པ་མེད། གལ་ཏེ་ང་ཚོས་འཚོ་བ་
ཡོངས་སུ་རྫོགས་པ་སྐར་མ་རེ་རེར་བགོས་ཏེ། སྐར་མ་དེ་དག་རེ་རེའི་ནང་བདེ་སྐྱིད་ལྡན་མིན་ཐད་
ལ་དཔྱད་འཇོག་ཅིག་བགྱིས་ཚེ། དུས་རབས་བར་མའི་མི་རྣམས་ཧ་ཅང་ཉམ་ཐག་ཡིན་པ་སྨོས་མ་
དགོས། གལ་སྲིད་ཁོ་ཚོས་མི་འདས་རྗེས་རྟག་བརྟན་གྱི་སྨོན་འདུན་ཐོབ་པར་ཡིད་ཆེས་ཡོད་ན།
འཚོ་བ་ནི་དངོས་གནས་རིན་ཐང་དང་དོན་སྙིང་ལྡན་པར་འདོད་སྲིད་པ་དང་། ལྟོས་བཅས་ཀྱི་
ཐོག་ནས་བཤད་ན། དེང་རབས་ཀྱི་འཇིག་རྟེན་པ་རྣམས་ཀྱིས་གལ་ཏེ་དེ་ལ་ཡིད་ཆེས་མེད་ན། མི་
རྣམས་མཐའ་མར་འཆི་དགོས་ཤིང་རིང་བོ་མ་ལོན་པར་ཀུན་གྱིས་བརྗེད་འགྲོ་བས་དོན་སྙིང་གང་
ཡང་མེད་པར་འདོད། གལ་ཏེ་རང་ངོས་སྐྱིད་སྣང་ཡོད་མིན་གྱི་འདྲི་ཤོག་སྤྱད་དེ། “ཁྱེད་རང་གིས་
འཚོ་བ་ཧྲིལ་པོ་བློ་ཡིད་ཚིམ་གྱིན་ཡོད་དམ” ཞེས་དྲིས་ཚེ། དུས་རབས་བར་མའི་མི་རྣམས་ལ་སྐར་མ་མཐོན་པོ་ཐོབ་པ་གདོན་མི་ཟ།
དེར་བརྟེན་ང་ཚོའི་དུས་རབས་བར་མའི་མེས་པོ་ཚོའི་སེམས་ལ་སྤྲོ་སྣང་འཕེལ་བའི་རྒྱུ་
མཚན་ནི། ཁོ་ཚོ་ཐུན་མོང་གིས་སྐྱེ་བ་ཕྱི་མ་ཡོད་པར་འདོད་པའི་འཁྲུལ་སྣང་ལ་བརྟེན་ནས་ཚེ་
སྲོག་ལ་དོན་སྙིང་ལྡན་པའི་ཚོར་བ་བྱུང་བ་ཡིན་ནམ་ཞེ་ན། ཤིན་ཏུ་བདེན་ཏེ། ཁོ་ཚོའི་འཁྲུལ་སྣང་
དེ་སུས་ཀྱང་བརྟོལ་མེད་ན་མི་དེར་མི་དགའ་བའི་རྒྱུ་མཚན་ཅི་ཡོད། ང་ཚོས་ཤེས་ཟིན་པའི་ཚན་
རིག་རྣལ་མའི་ངོས་ཐད་ནས་བལྟས་ན། མིའི་རིགས་ཀྱི་ཚེ་སྲོག་ལ་མ་གཞི་ནས་དོན་སྙིང་གང་ཡང་
མེད་ཅིང༌། མིའི་རིགས་ནི་དམིགས་འབེན་ངེས་ཅན་མེད་པའི་རིམ་འགྱུར་གྱི་བརྒྱུད་རིམ་ཁྲོད་མུན་
འཐོམས་ཀྱིས་སྐྱེད་པའི་འབྲས་བུ་ཡིན། མིའི་རིགས་ཀྱི་བྱ་སྤྱོད་ལ་བླ་ན་འཕགས་པའི་ལྷ་ཞིག་གིས་
འཆར་འགོད་བྱས་པ་མིན་ལ། གལ་སྲིད་གོ་ལ་འདི་སང་ཉིན་འཇིག་སོང་རུང་། མི་མཇེད་འཇིག་
རྟེན་ད་དུང་ཟམ་མ་ཆད་པར་འཁོར་སྐྱོད་བྱེད་སྲིད། མིག་སྔའི་བར་དུ་ང་ཚོས་སྔར་བཞིན་མིའི་
རིགས་ཀྱི་རང་སྣང་གི་རྒྱུ་རྐྱེན་མེད་པར་བཟོ་མི་ནུས། འོན་ཀྱང་དེ་ཡང་གསལ་པོར་བཤད་ན། ང་
ཚོས་འཚོ་བར་དོན་སྙིང་ག་འདྲ་ཞིག་བསྩལ་པ་ནི་དོན་གྱིས་འཁྲུལ་སྣང་ཙམ་དུ་ཟད། དུས་རབས་
བར་མའི་བླ་ན་མེད་པའི་འཚོ་བའི་དོན་སྙིང་ཡིན་ན་ཆོག ཡང་ན་དེང་གི་མི་ཚུལ་རིང་ལུགས་དང་
མི་རིགས་རིང་ལུགས། མ་རྩ་རིང་ལུགས་སོགས་གང་ཡིན་རུང་། ངོ་བོའི་སྟེང་ནས་མཆོག་དམན་
དབྱེ་བ་མེད་པར་ཚང་མ་འདྲ་མཉམ་ཡིན། གཞན་ཚན་རིག་པ་ལ་ཤས་ཀྱིས་མིའི་རིགས་ལ་བྱས་
རྗེས་ཆེན་པོ་བཞག་ཡོད་པས། ཁོང་གི་ཚེ་སྲོག་ལ་དོན་སྙིང་ལྡན་པར་འདོད་ལ། དམག་མི་ཞིག་
གིས་རང་ཉིད་ཀྱི་རྒྱལ་ཁབ་ལ་སྲུང་སྐྱོང་བྱས་པས། རང་ཉིད་ཀྱི་ཚེ་སྲོག་ལ་དོན་སྙིང་ལྡན་པར་
འདོད། ལས་སྒོ་གསར་གཏོད་མཁན་གྱིས་སྤྱི་གཉེར་ཁང་གསར་པ་འབྱེད་འདོད་པའམ་དུས་རབས་
བར་མའི་མི་རྣམས་ཀྱིས་ཆོས་འདོན་པར་འདོད་པ། ཁ་ཆེའི་བསྟན་སྲུང་དམག་འཁྲུག་ཏུ་ཞུགས་པ།
དགོན་གནས་འདེབས་པ་སོགས་གང་ཡིན་རུང་། ཁོ་ཚོའི་དེ་དག་བྱེད་པའི་བརྒྱུད་རིམ་ཁྲོད་མྱངས་
པའི་ཚོར་བ་མཐའ་དག་འཁྲུལ་སྣང་དང་སྟོང་བསམ་ལས་མ་འདས།
དེ་ལྟར་བཤད་ན། སྤྲོ་སྣང་ཟེར་བ་ནི་མི་སྒེར་གྱི་དོན་སྙིང་གི་འཁྲུལ་སྣང་དང་ད་ལྟ་སྤྱོད་བཞིན་
པའི་ཐུན་མོང་གི་འཁྲུལ་སྣང་གཉིས་གཅིག་མཐུན་བྱུང་བ་ཙམ་རེད། ང་རང་ཉིད་ཀྱི་བསམ་ཚུལ་དང་
ཉེ་འགྲམ་གྱི་མིའི་བསམ་ཚུལ་གཉིས་གཅིག་མཐུན་བྱུང་ན། ངས་རང་ཉིད་ལ་གོ་སྐོན་བློ་འགུག་དང་
རང་ཉིད་ཀྱི་ཚེ་སྲོག་ལ་དོན་སྙིང་ལྡན་པར་མ་ཟད། དད་སེམས་དེའི་ཁྲོད་ནས་སྤྲོ་སྣང་ཡང་ཐོབ་ཐུབ།
སྡོམ་ཚིག་འདི་ཐོས་མ་ཐག་མི་སེམས་བློང་བློང་བོར་བྱས་འོང་ཡང་། སྤྲོ་སྣང་ནི་དངོས་གནས་
རང་མགོ་རང་གིས་གཡོགས་པ་ཞིག་ཡིན་སྲིད་དམ།
རང་ངོ་རང་གིས་ཟིན་དགོས།
གལ་ཏེ་སྤྲོ་སྣང་ནི་བདེ་བའི་ཚོར་བ་ཞིག་ཡིན་ཚེ། སྤྲོ་སྣང་དེ་ལས་མང་པོ་འདོད་ན་ངེས་
པར་དུ་ང་ཚོའི་སྐྱེ་དངོས་རྫས་འགྱུར་མ་ལག་ལ་བསྒྱུར་བཅོས་བྱ་དགོས་ཏེ། དེ་ནི་ལུགས་དང་པོ་
ཡིན། གལ་ཏེ་སྤྲོ་སྣང་ནི་ཚེ་སྲོག་ལ་དོན་སྙིང་ལྡན་མིན་ལ་རག་ལས་ཚེ། རང་གིས་རང་ཉིད་ལ་མགོ་
མཐར་ཕྱིན་པ་ཞིག་གཡོག་དགོས། དེ་ནི་ལུགས་གཉིས་པ་རེད། འོ་ན་ལུགས་གསུམ་པ་ཞིག་ཡོད་སྲིད་དམ་ཞེ་ན།
གོང་གསལ་གྱི་སྒྲུབ་བྱེད་གཉིས་ཀར་ཆ་འཇོག་ཐུན་མོང་བ་ཞིག་མཆིས་ཏེ། སྤྲོ་སྣང་ནི་རང་
སྣང་གི་ཚོར་འདུ( ཚོར་ཤེས་ཀྱི་བདེ་བའམ་ཚེ་སྲོག་ལ་དོན་སྙིང་ཡོད་མེད་གང་ཡིན་རུང)ཡིན་
ཕྱིན། སྤྲོ་སྣང་ལྡན་མིན་རྟོགས་དགོས་ན་གཙོ་བོ་ཐད་ཀར་མི་རྣམས་ཀྱི་ཚོར་བ་ག་འདྲ་ཡིན་པ་འདྲི་
དགོས། མི་མང་པོ་ཞིག་གིས་འདི་ནི་ཚུལ་དང་མཐུན་པ་ཞིག་ཡིན་སྙམ་ཡང་། དེ་ནི་ངེས་པ་དོན་
གྱིས་དེང་རབས་རང་དབང་རིང་ལུགས་དར་རྒྱུས་བྱུང་ནས་གྲུབ་པའི་འབྲས་བུ་རེད། རང་དབང་
རིང་ལུགས་ཀྱིས “མི་སྒེར་གྱི་མྱོང་ཚོར” ཚད་མར་བཟུང་སྟེ། ཚོར་འདུ་འདི་དག་ནི་དབང་གྲགས་
ཀྱི་རྩ་བའི་འབྱུང་ཁུངས་ཡིན་ཞིང་། བཟང་ངན་ལེགས་བཙོག རུང་མི་རུང་ཐམས་ཅད་མི་རེ་རེའི་
ཚོར་འདུས་ཐག་གཅོད་དགོས་པར་འདོད།
རང་དབང་རིང་ལུགས་ཀྱི་རྩ་བའི་འདོད་ཚུལ་ནི། འདེམས་དམངས་སྒེར་ངོས་ནས་བཟང་
ངན་ལ་ཤིན་ཏུ་རྒྱུས་ཡོད་པས། ང་ཚོས་སྲིད་གཞུང་གི་དཔོན་པོས་མི་དམངས་ལ་གང་ཞིག་ལེགས་
པ་དང་གང་ཞིག་མི་ལེགས་པ་ཤོད་དུ་འཇུག་དགོས་པར་མི་འདོད། རང་དབང་རིང་ལུགས་ཀྱི་
དཔལ་འབྱོར་རིག་པའི་གཞི་རྩའི་འདོད་ཚུལ་ནི་འཛད་སྤྱོད་པ་ནམ་ཡང་བདེན་པ་ཡིན་ཞེས་
བཤད་འོང་། རང་དབང་རིང་ལུགས་ཀྱི་སྒྱུ་རྩལ་གྱི་གཞི་རྩའི་འདོད་ཚུལ་ནི། མེ་ཏོག་རེ་རེར་རང་
གི་འདོད་མོས་ལྟར་ལྟ་ཞིང་། ལྟ་མཁན་རྣམས་ལ་མཛེས་ན་མཛེས་པ་ཡིན་ཞེས་རང་དབང་རིང་
ལུགས་ཀྱི་སློབ་གྲྭ་དང་སློབ་ཆེན་སོགས་སུ་སློབ་མ་རྣམས་ལ་རང་ཉིད་ཀྱི་བསམ་བློ་གཏོང་དགོས་
པའི་བསླབ་བྱ་གནང་བཞིན་ཡོད། བརྡ་ཁྱབ་ལས “དེ་ལྟར་བྱས་ན་འགྲིག་སོང་བ་རེད” ཅེས་དང་།
ཐ་ན་དྲག་རྩལ་གློག་བརྙན་དང་གར་སྟེགས་ཟློས་གར། དགོང་མོའི་དུས་ཚོད་བརྒྱད་པ། བརྩམས་
སྒྲུང༌། དར་སྲོལ་ཆེ་བའི་གླུ་དབྱངས་སོགས་སུ་ཡང “རང་ལ་བློ་དཀར་དགོས” དང “རང་གིས་
རང་ཉིད་ཀྱི་སེམས་ལ་ཉན་དགོས” དང “རང་གི་འདོད་བློར་བསྟུན་དགོས” ཞེས་པ་སོགས་
བར་མེད་དུ་བསྒྲགས་ནས་བློ་ཁ་བསྒྱུར། ལྟ་བ་འདིའི་རིགས་ལ་ལའོ་སུའུ་ཡིས “ངས་བཟང་པོ་རེད་
བསམ་ན་བཟང་པོ་འདུག ངས་ངན་པ་རེད་བསམ་ན་ངན་པ་རེད” ཅེས་པ་ནི་འདིའི་ཐད་ཀྱི་སྤྱི་སྡོམ་རྨད་དུ་བྱུང་བ་ཞིག་ཡིན་ནོ། །
གལ་ཏེ་ང་ཚོས་ཆུང་དུས་ནས་བཟུང་འབོད་ཚིག་འདིའི་རིགས་རྒྱུན་ཆད་མེད་པར་སྤེལ་པ་
ཡིན་ན། སྤྲོ་སྣང་ནི་རང་སྣང་གི་མྱོང་ཚོར་ཞིག་ཡིན་པར་ཡིད་ཆེས་སྲིད་ཅིང་། སྤྲོ་སྣང་ལྡན་མིན་ནི་
མི་སྒེར་རང་ཉིད་ཁོ་ནས་རྟོགས་པ་རེད། ཡིན་ན་ཡང་། འདི་ནི་རང་དབང་རིང་ལུགས་པ་ཁོ་ནར་
ཡོད་པའི་འདོད་ཚུལ་ཞིག་ཏུ་སྣང་། ལོ་རྒྱུས་ཐོག་གི་ཆོས་ལུགས་དང་འདུ་ཤེས་འཛིན་སྟངས་ཕལ་
ཆེ་བས་དགེ་བའི་སྐོར་དང་མཛེས་སྡུག་གི་སྐོར། ལས་གང་ཡང་རུང་བའི་སྐོར་ལ་ཚང་མར་དངོས་
ཡོད་ཀྱི་ཚད་གཞི་ཞིག་ཡོད། ཆོས་ལུགས་དང་འདུ་ཤེས་འཛིན་སྟངས་དེ་དག་ནས་བལྟས་ན་སྤྱིར་
བཏང་གི་མི་ཞིག་གིས་རང་ཉིད་ཀྱི་ཚོར་སྣང་དང་དགའ་མོས་ལ་ཡིད་བརྟན་མེད་པར་འདོད་
ཅིང༌། ལའོ་ཙི་ནས་སུའུ་ཀི་ར་དྷི་ལ་ཐུག་པའི་བར་གྱི་མཚན་ཉིད་རིག་པ་བ་དག་གིས་མི་རྣམས་ལ་
རང་གིས་རང་ངོ་ཟིན་དགོས་ཞེས་བསླབ་བྱ་གནང་ཡོད་མོད། གང་ཟག་ཕལ་པ་དག་གིས་རང་ངོ་
རང་གིས་ཟིན་ཐབས་བྲལ་བས། སྤྲོ་སྣང་རྣལ་མ་གང་ཞིག་བཏང་སྙོམས་སུ་ལུས་ཡོད་ཤས་ཆེ་ལ། ཧྥུ་
ལའོ་དབྱི་ཏིས་ཀྱང་འདི་ལྟར་བསམ་ཡོད་ཤས་ཆེ།
ཡེ་ཤུའི་ཆོས་ལུགས་ཀྱི་ཆོས་ལུགས་མཁས་པ་དག་གིས་ཀྱང་འདོད་ཚུལ་འདི་ལ་ཁས་འཆེ་
སྲིད་དེ། འཕགས་པ་པའོ་ལུའོ་ཡིན་ནའང་འདྲ། འཕགས་པ་ཨའོ་ཀུའུ་སི་ཏིང་ཡིན་ནའང་འདྲ་ཚང་
མས་དོན་དེ་མཐིལ་རྟོགས་ཡོད། གལ་སྲིད་མི་རྣམས་ལ་གདམ་གསེས་བྱེད་དུ་བཅུག་ཚེ། མི་ཕལ་
ཆེ་བས་དུས་ཚོད་བེད་སྤྱད་ནས་འཁྲིག་པ་སྤྱོད་པ་ལས་གནམ་བསྐོས་གོང་མར་གསོལ་བ་འདེབས་
མི་སྲིད་སྙམ། གདམ་ག་འདི་ནི་ངེས་པ་དོན་གྱིས་རང་གི་འདོད་བློར་བསྟུན་པ་ཤ་སྟག་ཡིན། ཡིན་
ནའང་འདིའི་ནང་དོན་ནི་སྤྲོ་སྣང་འཕེལ་འདོད་ན་འཁྲིག་པ་སྤྱོད་ཅེས་ཟེར་དགོས་པ་མ་ཡིན་ནམ།
འཕགས་པ་པའོ་ལུའོ་དང་འཕགས་པ་ཨའོ་ཀུའུ་སི་ཏིང་གཉིས་ཀྱིས་དེ་ལྟར་གཏན་ནས་བཤད་མི་
སྲིད་དོ། །ཁོ་ཚོར་མཚོན་ན་འདིས་མིའི་རིགས་ལ་མ་གཞི་ནས་ཉེས་པ་ཡོད་པ་ར་སྤྲོད་བྱས་པར་མ་
ཟད། སཱ་ཏན་གྱི་བསླུ་བྲིད་ཐེབས་སླ་བ་བདེན་དཔང་བྱས་ཡོད། ཡེ་ཤུའི་ཆོས་ལུགས་ཀྱི་ངོས་ཐད་
ནས་བཤད་ན། མི་མང་ཆེ་ཤོས་ཉལ་ཐས་དབང་དུ་ཤོར་བ་ལྟ་བུ་ཡིན། གལ་སྲིད་སེམས་ཁམས་
རིག་པ་བ་ཞིག་གིས་དུག་འཐེན་མཁན་གྱི་སྤྲོ་སྣང་ཚད་ཐིག་ལ་བརྟག་དཔྱད་བྱས་ཏེ། ཁོང་གིས་
བརྟག་དཔྱད་བྱས་མཐར་དུག་རྫས་འཐེན་མཁན་ཚང་མ་བློ་སེམས་མཐུན་ཞིང་། ཐམས་ཅད་ཀྱིས་
དུག་འཐེན་པའི་དུས་སུ་སྤྲོ་སྣང་རབ་ཏུ་འཕེལ་འོང་ཞེས་པ་ལ་ཆ་བཞག་ན། ཉིད་ཀྱིས་སོམས་དང་
སེམས་ཁམས་རིག་པ་བ་འདིས་རྩོམ་ཡིག་ཅིག་སྤེལ་ཏེ། ཀུན་ལ་སྤྲོ་སྣང་འདོད་ན་དུག་འཐེན་ན་
ལེགས་ཞེས་བཤད་དགོས་པ་མ་ཡིན་ནམ།
ཡེ་ཤུའི་ཆོས་ལུགས་ཕུད་མི་གཞན་དག་གིས་ཀྱང་རང་ངོས་ཀྱི་ཚོར་སྣང་གཙོ་ཆེ་བར་མི་
འདོད། མ་མཐར་ཡང་རང་ངོས་ཀྱི་ཚོར་འདུའི་རིན་ཐང་བཤད་པའི་དུས་དང་། ཐ་ན་ཏར་ཝུན་
དང་དབྱིན་ཇིའི་འཕེལ་འགྱུར་སྐྱེ་དངོས་རིག་པ་བ་ཏའོ་ཅིན་སིའི་ལྟ་བ་ཁ་ཤས་ཀྱང་
འཕགས་པ་པའོ་ལུའོ་དང་འཕགས་པ་ཨའོ་ཀུའུ་སི་ཏིང་གཉིས་ཀྱི་ལྟ་བར་གཅིག་མཚུངས་སུ་
སྣང་། ཏའོ་ཅིན་སིའི 《སྒེར་སེམས་ལྡན་པའི་གཞི་རྒྱུ》ཞེས་པའི་རིགས་པ་ལྟར་ན། སྲོག་ཆགས་
གཞན་དག་དང་ཆ་འདྲ་བར་མིའི་རིགས་ཀྱང་རང་བྱུང་གདམ་གསེས་ཀྱིས་ཤན་ཤུགས་འོག་
ཏུ། མི་སྒེར་རང་ངོས་ལ་ཕན་པ་ཏིལ་ཙམ་མེད་ན་ཡང་ཁོ་ཚོས་མུ་མཐུད་དུ་གཞི་རྒྱུ་རྒྱུད་འཛིན་
བྱེད་དུ་འཇུག་སྲིད། སྐྱེས་པ་ཕལ་ཆེ་བ་ཞིག་གིས་ཚེ་གང་བོར་དཀའ་སྡུག་མྱངས་ཤིང༌། ཉིན་རྒྱུན་
སེམས་ཁྲལ་བྱེད་པ། ཛ་དྲག་གི་འགྲན་རྩོད། དམག་འཁྲུག་བར་མེད་དུ་བྱས་པ་སོགས་ཀྱི་དབང་
གིས་བག་ཕེབས་ཀྱི་འཚོ་བ་ལོངས་སུ་སྤྱོད་ཐུབ་ཀྱིན་མེད། ཡིན་ན་ཡང་འདི་ནི་ཁོ་ཚོའིDNAཡིས་
ཁོ་ཚོར་ཁ་ལོ་བསྒྱུར་ཏེ། ཁོ་ཚོའི་སྒེར་སེམས་ཀྱི་ཆེད་དུ་རྟ་དང་བ་གླང་ནང་བཞིན་གཡོག་བྱ་
དགོས་པར་བྱས། DNAནི་གདོན་འདྲེ་ཞིག་དང་འདྲ་བར་འཕྲལ་ཡུན་ཙམ་གྱི་སྤྲོ་སྣང་གིས་མི་མཐའ་དག་བསླུ་བར་བྱས་པ་རེད།
འདི་ལྟར་ཡིན་པའི་དབང་གིས་ཆོས་ལུགས་དང་མཚན་ཉིད་རིག་པ་ཕལ་ཆེ་བས་སྤྲོ་སྣང་
ངོས་འཛིན་སྟངས་ནི། རང་དབང་རིང་ལུགས་དང་གཏན་ནས་མི་འདྲ། སྤྲོ་སྣང་གི་གནད་དོན་
འདིར་དོ་སྣང་ཆེན་པོ་བྱེད་མཁན་ནི་སངས་རྒྱས་ཆོས་ལུགས་ཡིན་ཞིང་། ལོ་ངོ་ཉིས་སྟོང་ལྔ་བརྒྱ་
ལྷག་གི་རིང་ལ་སངས་རྒྱས་ཆོས་ལུགས་ཀྱིས་སྤྲོ་སྣང་གི་ངོ་བོ་དང་འབྱུང་རྐྱེན་ལ་འཐུས་སྒོ་ཚང་
བའི་ཞིབ་འཇུག་བྱས་ཡོད། དེའི་རྐྱེན་གྱིས་ཉེ་ཆར་སངས་རྒྱས་ཆོས་ལུགས་ཀྱི་མཚན་ཉིད་རིག་པ་
དང་ཉམས་ལེན་ལ་ཞིབ་འཇུག་བྱེད་མཁན་གྱི་ཚན་རིག་ཚོགས་པ་དེ་ལས་ཇེ་མང་ནས་ཇེ་མང་དུ་
ཕྱིན། སངས་རྒྱས་ཆོས་ལུགས་ཀྱིས་དགའ་བ་ནི་རང་གི་ཚོར་བའི་བདེ་བ་དེ་མིན་ལ། རང་ངོས་ནས་
ཚེ་སྲོག་ལ་དོན་སྙིང་ཡོད་པར་འདོད་པ་དེ་ཡང་མ་ཡིན་པར། དེ་ལས་ལྡོག་སྟེ་རང་གི་ཡིད་ཀྱི་བདེ་
བ་འདོད་པའི་བློ་སྤངས་རྒྱུ་དེ་ཡིན་པར་འདོད་དོ། །
སངས་རྒྱས་ཆོས་ལུགས་ཀྱི་འདོད་ཚུལ་ལྟར་ན། གང་ཟག་ཕལ་ཆེ་བས་ཚོར་བ་གཙིགས་སུ་
བཟུང་བའི་དབང་གིས་སྤྲོ་སྣང་དེ་བདེ་བར་རློམ་ཞིང༌། བདེ་བ་མ་ཡིན་པའི་ཚོར་བ་སྡུག་བསྔལ་
ཡིན་པར་འདོད། དེར་བརྟེན་མིའི་རིགས་ཀྱིས་བདེ་བའི་ཚོར་བ་འདོད་ཅིང་སྡུག་བསྔལ་གྱི་ཚོར་བ་
མི་འདོད། ཡིན་ན་ཡང༌། འདི་ལ་གོ་ལོག་ཧ་ཅང་ཆེན་པོ་ཞིག་ཐེབས་པ་རེད། དོན་དངོས་སུ་མིའི་
རིགས་ཀྱི་རང་སྣང་མྱོང་ཚོར་ལ་ངོ་བོའམ་དོན་སྙིང་ཅི་ཡང་མེད་ལ། རང་སྣང་གི་ཚོར་བ་ནི་གློག་
འགྱུ་བ་ལྟ་བུའི་སྐད་ཅིག་སྐད་ཅིག་གི་འགྱུར་བ་ཡིན་ལ། དེ་ཡང་སྐད་ཅིག་མ་རེ་རེར་རྒྱ་མཚོའི་རྦ་
རླབས་བཞིན་དུ་འགྱུར་བ་འབྱུང་བཞིན་མཆིས། ཁྱོད་ལ་ཡོད་པའི་ཚོར་བ་བདེ་སྡུག་གམ་ཚེ་སྲོག་
ལ་དོན་སྙིང་ཡོད་མེད་གང་ཡིན་རུང་། འདི་མཐའ་དག་སྐད་ཅིག་མའི་སེམས་འགྱུ་ཙམ་ལས་མ་འདས་སོ། །
གལ་སྲིད་ང་ཚོས་ནང་སེམས་ཀྱི་འགྱུར་ལྡོག་དེ་དག་བདེན་པར་བཟུང་ན། ཉོན་མོངས་ཀྱི་
དབང་དུ་སོང་སྟེ། ཡིད་མི་བདེ་བ་དང་ཆོག་ཤེས་མེད་པ་སོགས་འབྱུང་། ཐེངས་རེར་མི་འདོད་པའི་
ལས་ཤིག་ལ་འཕྲད་དུས་སྡུག་བསྔལ་གྱི་ཚོར་བ་བྱུང་བ་དང་། བདེ་བ་ཐོབ་པའི་དབང་དུ་བཏང་
ན་ཡང་། ང་ཚོས་བདེ་བ་དེ་ལས་ཆེན་པོ་ཐོབ་འདོད་དང་བདེ་བ་འདི་ཟད་པར་ཞེད་སྣང་སྐྱེས་
པས། ང་ཚོ་ལ་སྔར་བཞིན་ཆོག་ཤེས་ཡོད་མི་སྲིད། རང་ངོས་ཀྱི་བདེ་བ་འདི་དག་གི་ཆེད་དུ་དཀའ་
བ་མང་པོ་སྤྱད་དགོས་པར་མ་ཟད་མཇུག་མཐར་ང་ཚོ་ངལ་བ་འབྲས་མེད་དུ་འགྱུར། དེར་བརྟེན་
སྡུག་བསྔལ་གྱི་འབྱུང་ཁུངས་ནི་སྐྱོ་སྣང་དང་ན་ཟུག་མ་ཡིན་ལ། ཡོད་ཚད་ལ་སྙིང་པོ་མི་འདུག་
སྙམ་པའི་སེམས་བྱུང་ཞིག་ཀྱང་མ་ཡིན་པར། བདེ་བ “དོན་གཉེར” བྱེད་པ་ལ་རག་ལས་ཤིང༌། ཅི་
ཞིག་དོན་དུ་གཉེར་རུང་ཐམས་ཅད་ཀྱིས་མི་རྣམས་ལ་སེམས་འཚབ་དང་ཡི་མུག ཆོག་ཤེས་མེད་པའི་སྡུག་བསྔལ་འབྱུང་དུ་འཇུག
མི་རྣམས་ཀྱིས་སྡུག་བསྔལ་བྲལ་ཞིང་བདེ་བ་དོན་གཉེར་བྱ་ན། ཐོག་མར་ངེས་པར་དུ་རང་
ཉིད་ཀྱི་ཚོར་བ་མཐའ་དག་སྐད་ཅིག་མའི་སེམས་འགྱུ་ཞིག་ཡིན་པ་ལ་ངེས་ཤེས་འདྲོངས་དགོས་
པར་མ་ཟད། བདེ་བའི་ཚོར་བ་གང་ཡང་དོན་དུ་མི་གཉེར་བ་དགོས། འདི་ལྟར་བགྱིས་ཚེ་ན་ཟུག་
གི་ཚོར་བ་མེད་ལ་ཉམ་ང་བའི་ཚོར་སྣང་ཡང་འབྱུང་མི་སྲིད། དགའ་བ་ཁྱད་པར་བ་ཞིག་བྱུང་
ཡང་སེམས་ཞི་བར་གནས་པ་ལ་བར་ཆད་གང་ཡང་བཟོ་མི་སྲིད་པས། ཡིད་སེམས་རབ་ཏུ་གསལ་
ཞིང་རང་སེམས་ལ་རང་དབང་ཐོབ་ཐུབ། འདི་བཞིན་བགྱིས་པའི་སེམས་ཀྱི་ཞི་འཇགས་ལ་སྟོབས་
ཤུགས་ཆེན་པོ་མངའ་བས། མི་ཚེ་ཧྲིལ་པོར་སྨྱོས་པ་ལྟར་ཡིད་སེམས་ཀྱི་དགའ་བ་ཁོ་ན་དོན་དུ་
གཉེར་མཁན་རྣམས་ལ་མཚོན་ན་བློ་ཡུལ་ལས་འདས་པ་ཞིག་ཅི་ལ་མིན། དེ་ཡང་མི་ཞིག་ལོ་ངོ་
བཅུ་ཕྲག་ཁ་ཤས་ལ་མཚོ་ངོགས་སུ་བསྡད་དེ། “མཚོ་རླབས་བཟང་པོ” ཞིག་བཟུང་སྟེ་གཏན་དུ་
ཉར་འདོད་པ་དང༌། དུས་མཚུངས་སུ “མཚོ་རླབས་ངན་པ” དག་ལ་གཡོལ་ཏེ། ནམ་ཡང་གམ་དུ་
མ་འོང་ན་སྙམ། འདི་ལྟར་ཉིན་རེ་ནས་ཉིན་རེ་འདས་ན་ཡང་། མི་དེ་མཚོ་ངོགས་སུ་འགྲེང་ནས་ལོ་
བཅུ་ཕྲག་ཁ་ཤས་འདས་ན་ཡང་ངལ་བ་འབྲས་མེད་དུ་གྱུར་ཏེ། རང་ཉིད་ཐང་ཆད་ནས་སྨྱོ་ལ་ཁད་
དུ་བཏང་། མཐར་ཟུངས་ཤུགས་ཟད་ནས་མཚོ་ངོགས་སུ་བསྡད་དེ། མཚོ་རླབས་དག་རང་དབང་
གིས་འཕྱོ་རུ་བཅུག་ཙ་ན། གློ་བུར་དུ་ཇི་འདྲའི་ཞི་འཇགས་ཤིག་རེད་ཨང་སྙམ་པའི་ཚོར་བ་འབྱུང་བ་དང་གཉིས་སུ་མ་མཆིས།
འདོད་ཚུལ་འདི་དང་དེང་རབས་རང་དབང་རིང་ལུགས་ཀྱི་རིག་གནས་གཉིས་མེ་སྤུ་དགྲ་
གཤེད་དུ་གྱུར་ཅིང༌། ནུབ་ཕྱོགས་ཀྱི་དུས་རབས་གསར་པའི་ལས་འགུལ་དང་ནང་བསྟན་གྱི་
དགོངས་དོན་གཉིས་འཕྲད་ཚེ། རང་དབང་རིང་ལུགས་ཀྱི་ཐབས་ལམ་སྤྱད་དེ་འགྲེལ་བཤད་བྱས་
པའི་མཇུག་འབྲས་ནི་རྦད་དེ་འགལ་བ་ལྟག་སྤྲོད་དུ་གྱུར་པ་རེད། དུས་རབས་གསར་པའི་གྲུབ་
མཐའ་ཡིས་རྟག་ཏུ “དགའ་བ་ནི་ཕྱིའི་ཆ་རྐྱེན་ལ་རག་ལས་པ་མ་ཡིན་པར། ནང་སེམས་ཀྱི་ཚོར་
འདུ་ལ་རག་ལས་ཤིང་། ང་ཚོས་རྒྱུ་ནོར་ལོངས་སྤྱོད་དང་ཐོབ་གོ་ས་སོགས་ཕྱི་རོལ་གྱི་གྲུབ་འབྲས་
ལ་དོན་གཉེར་མི་བྱེད་པར་རང་གི་ནང་སེམས་ཀྱི་ཚོར་འདུ་གཙིགས་སུ་འཛིན་དགོས” པར་
སྨྲ། ཡང་ན་གོ་བདེ་མོས་བཤད་ན “དགའ་བ་ནི་ནང་སེམས་ལས་བྱུང” ཞེས་པ་རེད། འདི་ནི་སྐྱེ་
དངོས་རིག་པ་བའི་འདོད་ཚུལ་དང་ཡོངས་སུ་མཐུན་མོད། ནང་པ་སངས་རྒྱས་པའི་ལྟ་དགོངས་དང་རྦད་དེ་ཕྱིན་ཅི་ལོག་པ་རེད།
ནང་བསྟན་ཆོས་ལུགས་དང་དེང་རབས་སྐྱེ་དངོས་རིག་པ། དུས་རབས་གསར་བའི་ལས་
འགུལ་བཅས་ཀྱི་ཐུན་མོང་གི་ཆ་ནི། ཀུན་གྱིས་དགའ་བ་ཕྱིའི་ཆ་རྐྱེན་ལ་རག་ལས་མེད་པར་འདོད་
པ་དེའོ། །ཡིན་ན་ཡང་། སངས་རྒྱས་ཆོས་ལུགས་ཀྱི་དགོངས་དོན་གཙོ་བོ་དང་ལྟ་བ་གལ་ཆེན་ནི།
ངེས་དོན་གྱི་དགའ་བ་ཡང་ང་ཚོའི་དབང་པོའི་ཚོར་བ་ལ་རག་ལས་པར་མི་འདོད་པ་དེ་ཡིན་
ཞིང་། ང་ཚོས་གལ་སྲིད་རང་ངོས་ཀྱི་ཚོར་སྣང་ལ་ཇི་ལྟར་ཞེན་ན་སྡུག་བསྔལ་དེ་ལྟར་དུ་འབྱུང་བ་
རེད། དེར་བརྟེན་སངས་རྒྱས་ཆོས་ལུགས་ཀྱིས་ང་ཚོར་བསྩལ་པའི་ཉམས་མྱོང་ནི། ཕྱིའི་གྲུབ་འབྲས་
དོན་གཉེར་མི་བྱེད་པ་ཕུད། ད་དུང་ནང་སེམས་ལ་བདེ་བ་སྦྱིན་པའི་ཚོར་བ་དེ་དག་ཀྱང་དོན་གཉེར་བྱ་མི་རུང་བ་བསྟན་པ་དེ་ཡིན་ནོ། །
ཕྱོགས་བསྡོམས་བྱས་ནས་བཤད་ན། ད་ལྟ་ང་ཚོས་རང་ངོས་ཀྱི་བདེ་སྐྱིད་སེམས་ཚོར་གྱི་
འདྲི་ཤོག་སྤྱད་དེ། ང་ཚོ་རང་ངོས་ཀྱིས་དུས་ནམ་ཞིག་ལ་བདེ་སྐྱིད་ལྡན་པའི་ཚོར་སྣང་ཡོད་
པ་ངོས་འཛིན་བྱ་བསམ་བཞིན་ཡོད་པར་མ་ཟད། ད་དུང་དམིགས་བསལ་གྱི་བློ་ཁ་ཡི་གནས་
སྟངས་ཤིག་རྙེད་ཚེ་དགའ་བ་རྙེད་པར་འདོད། འོན་ཀྱང་དེ་ལས་ལྡོག་སྟེ་སྲོལ་རྒྱུན་གྱི་མཚན་
ཉིད་རིག་པ་དང་ཆོས་ལུགས( དཔེར་ན། ནང་བསྟན་ལྟ་བུ། )ཕལ་ཆེ་བས། དགའ་བའི་གནད་
དམ་པ་རང་ཉིད་ངོ་མ་དེ་དོན་དུ་གཉེར་རྒྱུའམ་རང་ཉིད་ངོ་མ་ལ་རྒྱུས་ལོན་བྱ་རྒྱུ་དེ་ཡིན་པར་
འདོད། གང་ཟག་ཕལ་མོ་ཆེ་ཡིས་ཀྱང་རང་གི་ཚོར་སྣང་དང་འདོད་ཚུལ། དགའ་ཞེན་གྱིས་རང་
གི་གདོས་བཅས་ཀྱི་ཕུང་བོ་འདི་གྲུབ་པར་འདོད་ཀྱང་། དོན་གྱིས་དེ་ནི་ནོར་འཁྲུལ་ཆེན་པོ་ཞིག་
རེད། ཁོ་ཚོས་ཁོང་ཁྲོ་ལངས་པའི་གནས་སྐབས་སུ་སེམས་ནས་ང་ཁོང་ཁྲོ་ལངས་ཡོད་ལ་འདི་ནི་
ངའི་སྡང་སེམས་ཡིན་པར་འདོད་ལ། དེ་ནས་མི་ཚེ་གང་བོར་ཚོར་སྣང་ཁ་ཤས་ལ་གཡོལ་ཅི་ཐུབ་
དང་ཁ་ཤས་ཤིག་དོན་གཉེར་བྱེད་བཞིན་ཡོད། ཡིན་ན་ཡང་ཁོ་ཚོས་སྡུག་བསྔལ་གྱི་འབྱུང་རྐྱེན་
ནི་ཚོར་བ་ཅི་རིགས་འབྱུང་བ་དེ་མ་ཡིན་པར། ཚོར་བ་དེ་དག་ལ་བར་མེད་དུ་ཆགས་ཤིང་ཞེན་
པའི་བློ་དེ་ཡིན་པ་གཏན་ནས་རྟོགས་མེད།
གལ་ཏེ་དངོས་གནས་དེ་ལྟར་ཡིན་ཚེ། སྔོན་ཆད་ང་ཚོས་དགའ་བའི་དོན་དག་འདིའི་ལོ་རྒྱུས་
ལ་ངོས་ཟིན་བྱས་པ་ནོར་འཁྲུལ་བྱུང་ཡོད་ཤས་ཆེ། ཡང་ན་འདོད་བློ་བསྐངས་ཡོད་མེད་དང་ཚོར་
བ་བདེ་མིན་སོགས་གང་ཡང་གཙོ་གནད་མ་ཡིན་པར། གལ་འགངས་ཆེ་བའི་གནད་དོན་ནི་མིའི་
རིགས་ཀྱིས་རང་ཉིད་ལ་རྒྱུས་ཡོད་མེད་དེ་རེད། ཡང་སྙིང་དེ་རིང་གི་མི་རྣམས་གནའ་སྔ་མོའི་རྔོན་
པའམ་དུས་རབས་བར་མའི་ཞིང་པ་ལས་རང་ཉིད་ལ་དེ་བས་ཀྱང་རྒྱུས་མངའ་ཆེན་པོ་ཡོད་པར་
ར་སྤྲོད་བྱེད་ཀྱི་དཔང་རྟགས་ཅི་ཞིག་ཡོད་དམ།
མཁས་པ་ཚོས་ལོ་འགའི་ཡར་སྔོན་ལ་ད་གཟོད་དགའ་བའི་གནད་དོན་འདིའི་ལོ་རྒྱུས་ལ་
ཞིབ་འཇུག་བྱས་མོད། ཡིན་ན་ཡང་ད་ལྟ་ད་དུང་ཐོག་མའི་དུས་རིམ་དུ་གནས་ཡོད་ལ། དུས་
མཚུངས་སུ་སྔོན་འགྲོའི་ཚོད་དཔག་དང་ལུགས་མཐུན་གྱི་ཞིབ་འཇུག་གི་ཐབས་ལམ་འཚོལ་བཞིན་
པའི་སྒང་ཡིན། བགྲོ་གླེང་འདི་མགོ་བརྩམས་མ་ཐག་ཡིན་ཕྱིན་ཡང་དག་པའི་སྡོམ་ཚིག་འཇོག་ན་
ད་དུང་སྔ་དྲགས་སོང་། ཁྱད་པར་དུ་ཞིབ་འཇུག་ཐབས་ལམ་འདྲ་མིན་སྣ་ཚོགས་ལ་རྒྱུས་མངའ་
ཡོད་དགོས་པ་དང་ཆབས་ཅིག་ཡང་དག་པའི་དྲི་བ་འདོན་རྒྱུ་ཡང་ཤིན་ཏུ་གལ་ཆེ་བ་རེད།
ལོ་རྒྱུས་ཀྱི་གསུང་རབ་ཕལ་མོ་ཆེས་རླབས་ཆེ་བའི་བསམ་བློ་པ་དང་རྟུལ་ཕོད་ཅན་གྱི་དཔའ་
བོ། བྱམས་སྙིང་རྗེ་ཅན་གྱི་སྐྱེས་བུ་དམ་པ། གཞན་གསར་རྩོམ་ལ་མངའ་བརྙེས་པའི་སྒྱུ་རྩལ་པ་
བཅས་ཀྱི་མཛད་འཕྲིན་ཁོ་ན་བརྗོད་པ་ཤ་སྟག་ཏུ་སྣང་ལ། གསུང་རབ་འདི་དག་ལ་སྤྱི་ཚོགས་ཀྱི་
སྒྲིག་གཞི་ཇི་ལྟར་བཙུགས་པ་དང་གཏོར་བ། བཙན་རྒྱལ་གྱི་དར་རྒུད། ཚན་རྩལ་གྱི་གསར་གཏོད་
དང་དར་སྤེལ་སོགས་ཀྱི་ཐད་ནས་འཛད་མཐའ་མེད་པ་ཞིག་བཤད་རྒྱུ་ཡོད་མོད། འདི་དག་གིས་
ཡང་སྙིང་མི་བུ་སྒེར་ལ་དགའ་བ་དང་སྡུག་བསྔལ་ཇི་ལྟར་བསྐྱེད་པའི་ཐད་ནས་ཡིག་འབྲུ་གཅིག་
ཀྱང་གླེང་མི་འདུག དེའི་ཕྱིར་འདི་ནི་ང་ཚོས་ལོ་རྒྱུས་ལ་རྒྱུས་ལོན་བྱེད་སའི་སྟོང་ཆ་ཆེན་པོ་ཞིག་
ཡིན་པས། ད་ནི་ཁ་སྐོང་བའི་དུས་སུ་སླེབས་ཡོད་དོ། །

ས་བཅད་ཉི་ཤུ་པ།
ཤེས་མིའི་ཚེ་མཇུག

དེབ་འདི་ཐོག་མར་གླེང་སྐབས། ང་ཚོ་ནི་དངོས་ལུགས་རིག་པ་ནས་རྫས་འགྱུར་རིག་པ་དང༌།
དེ་ནས་སྐྱེ་དངོས་རིག་པའི་ཕྱོགས་སུ་བསྐྱོད་པ་དང་། མཐར་ལོ་རྒྱུས་རིག་པའི་ཕྱོགས་སུ་བསྐྱོད་པ་
བཤད་ཡོད། དངོས་ལུགས་ཀྱི་ནུས་པ་དང་རྫས་འགྱུར་གྱི་འགྱུར་འབྱུང༌། ཡང་ན་སྐྱེ་དངོས་ཀྱི་རང་
བྱུང་གདམ་གསེས་གང་ཡིན་རུང་ཤེས་མི་དང་སྐྱེ་དངོས་གཞན་ཐམས་ཅད་ལ་ཁྱད་པར་དང་ཕྱོགས་
རིས་ཕྲ་མོ་ཙམ་ཡང་བཏོད་མེད། རང་བྱུང་གདམ་གསེས་ཀྱི་ཆ་ནས་ཤེས་མི་ལ་འཇོན་ནུས་འདོན་
སྤྲོད་བྱེད་པའི་གོ་སྐབས་སྐྱེ་དངོས་གཞན་ལས་ལྷག་ཏུ་ཆེ་ནའང་སྔར་བཞིན་ཚད་བཀག་ལས་བརྒལ་
ཐུབ་མེད། ཡང་གཅིག་བཤད་ན། ཤེས་མིས་འབད་པ་ག་འདྲ་བྱས་པ་དང་། གྲུབ་འབྲས་ཅི་ཙམ་ཐོབ་
ཡོད་ཀྱང་། སྐྱེ་དངོས་རྒྱུ་རྐྱེན་གྱི་ཚད་བཀག་ལས་སྔར་བཞིན་འདའ་ཐུབ་མེད་དོ། །
ཡིན་ན་ཡང་དུས་རབས21པའི་སྐྱ་རེངས་དང་པོ་ཤར་མ་ཐག་གནས་ཚུལ་མཐའ་དག་ལ་
འགྱུར་ལྡོག་ངེས་ཅན་བྱུང༌། ཤེས་མི་རྣམས་སྐྱེ་དངོས་ཀྱི་ཚད་བཀག་འདི་དག་ལས་བརྒལ་མགོ་
བརྩམས་ཏེ། རང་བྱུང་གདམ་གསེས་ཀྱི་ངེས་ལུགས་ཉམས་དམས་སུ་གྱུར་ནས་རིག་པའི་ཇུས་
འགོད་ཀྱི་ངེས་ལུགས་ཀྱིས་ཚབ་བྱས་པ་རེད།
ཧ་ལམ་ལོ་ངོ་དུང་ཕྱུར40ལ་ཉེ་བའི་དུས་ཡུན་ནང་སའི་གོ་ལའི་སྟེང་གི་སྐྱེ་དངོས་ཡོད་དོ་
ཅོག་རང་བྱུང་གདམ་གསེས་ཀྱི་ངེས་ལུགས་བཞིན་འཕེལ་འགྱུར་བྱུང་ཞིང་། ཤེས་རབ་ཅན་ཞིག་
གིས་ཇུས་འགོད་གསར་གཏོད་བྱས་པའི་སྐྱེ་དངོས་སྣ་གཅིག་ཀྱང་མེད། ཤྭ་བ་སྐེ་རིང་ལ་དཔེ་
བཞག་ནས་བཤད་ན། དེའི་སྐེ་ཤིན་ཏུ་རིང་པའི་རྒྱུ་མཚན་ནི་གདོད་མའི་དུས་སུ་ཤྭ་བ་སྐེ་རིང་གི་
མེས་པོའི་བར་གྱི་འགྲན་རྩོད་ཀྱི་དབང་གིས་འཕེལ་འགྱུར་བྱུང་བ་ལས། བློ་རིག་ཅན་གྱི་སྐྱེ་དངོས་
གང་ཞིག་གིས་ཁ་ལོ་བསྒྱུར་བ་གཏན་ནས་མིན་ནོ། །ཤྭ་བ་སྐེ་རིང་གི་མེས་པོ་དག་ལས་སྐེ་རིང་པོ་
ཡོད་པ་རྣམས་ཀྱིས་ཁ་ཟས་མང་པོ་རེག་ཐུབ་པས། སྐེ་ཐུང་ཐུང་ཅན་དང་བསྡུར་ན་ཕྲུ་གུ་ཡང་མང་
པོ་བཙའ་ནུས་པ་རེད། སྔོན་ཆད་མི་སུས་ཀྱང “གལ་ཏེ་སྐེ་རིང་ན། ཤྭ་བ་སྐེ་རིང་གིས་ལྗོན་པའི་
ཡང་རྩེའི་ལོ་འདབ་དེ་ལས་མང་པོ་ཟ་ཆོག་པས། ང་ཚོས་སྐེ་ཇེ་རིང་དུ་གཏོང” ཞེས་གཏན་ནས་
བཤད་མྱོང་མེད། ཏར་ཝུན་གཞུང་ལུགས་ཀྱི་ངོ་མཚར་བའི་ཆ་ཡང་ཤྭ་བ་སྐེ་རིང་གི་སྐེ་རིང་བའི་རྒྱུ་
མཚན་ལ་ཤེས་རབ་ཅན་ཆེ་གེ་མོ་ཞིག་གིས་འགྲེལ་བཤད་བྱེད་མི་དགོས་པ་དེ་ཡིན་ནོ། །
ལོ་ངོ་དུང་ཕྱུར་བཅུ་ཕྲག་འགའི་རིང་ལ། ང་ཚོར་སྐྱེ་དངོས་ལ་ཇུས་འགོད་བྱ་ཆོག་པའི་རིག་
ནུས་ཀྱི་ཆུ་ཚད་རྩ་བ་ནས་མེད་པས། རིག་ནུས་ཀྱི་ཇུས་འགོད་ནི་ནམ་ཡང་གདམ་གསེས་མི་བྱེད་
པའི་ལས་ཤིག་ཏུ་གྱུར། དེ་ནས་ལྟོས་བཅས་སུ་ཅུང་མ་འགོར་བའི་ཡར་སྔོན་དུ་སྐྱེ་དངོས་ཕྲ་རབ་
ཐམས་ཅད་སའི་གོ་ལའི་སྟེང་གི་སྐྱེ་དངོས་ཁོ་ནར་གྱུར་པ་མ་ཟད། ཁྱད་མཚར་གྱི་ལས་འགན་ཁ་
ཤས་ཀྱང་འགྲུབ་ཐུབ་པ་བྱུང་། སྐྱེ་དངོས་ག་གེ་མོར་གཏོགས་པའི་སྐྱེ་དངོས་ཕྲ་རབ་ཀྱིས་རྦད་དེ་
མི་འདྲ་བའི་སྐྱེ་དངོས་ནང་ནས་གཞི་རྒྱུ་བླངས་ཏེ་རང་ཉིད་ཀྱི་ཕྲ་ཕུང་ནང་དུ་བཅུག་སྟེ་ནུས་པ་
གསར་པ་ལེན་བཞིན་ཡོད། དཔེར་ན། དུག་སྲིན་འགོག་སྨན་ལ་སྨན་ནུས་ཟློག་པའི་རང་བཞིན་
ཡོད་པ་ལྟ་བུ་རེད། དེ་ལྟར་ཡིན་རུང་མ་མཐའ་ཡང་ང་ཚོས་སྐྱེ་དངོས་ཕྲ་རབ་ལ་འདུ་ཤེས་མེད་པ་
དང༌། དེ་དག་ལ་འཚོ་བའི་དམིགས་ཡུལ་མེད་པ། མ་འོངས་སྔོན་ཟློག་དང་འབྱུང་འགྱུར་གྱི་ཆེད་དུ་
གྲ་སྒྲིག་ཀྱང་བྱེད་མི་ཤེས་པ་ཤེས་རྟོགས་བྱུང༌།
འཕེལ་འགྱུར་བྱས་ནས་དུས་རིམ་ངེས་ཅན་ཞིག་ལ་སླེབས་རྗེས། ཤྭ་བ་སྐེ་རིང་དང་མཚོ་ཕག
སྤྲ་ནག ནྭེ་ཨན་ཏི་ཐི་པ་སོགས་ལ་འདུ་ཤེས་ལྡན་པར་གྱུར་ཅིང༌། འབྱུང་འགྱུར་ལ་གྲ་སྒྲིག་བྱེད་
པའི་འཇོན་ནུས་ཀྱང་ལྡན་པར་གྱུར། ནེ་ཨན་ཏི་ཐི་པ་ལ་སྔོན་ཆད་བྱ་ཕོ་ཚོན་པོར་གྱུར་ཅིང་འགུལ་
སྐྱོད་བྱེད་ཚད་ཅུང་དལ་ན། ཁོ་རང་བཀྲེས་ལྟོགས་ཀྱི་སྐབས་སུ་འཛིན་བདེ་བའི་ཕུགས་འདུན་ལྟ་
བུ་ཡོད་ཀྱང༌། ཁོར་ཕུགས་འདུན་དེ་མངོན་འགྱུར་བྱེད་པའི་ཐབས་ཡོད་མི་སྲིད། དེའི་ཕྱིར་ཁོ་སྔར་
བཞིན་རི་དྭགས་རྔོན་དུ་སོང་སྟེ། རང་བྱུང་གདམ་གསེས་བརྒྱུད་ནས་ལྷག་ལུས་སུ་གྱུར་པའི་ད་
ལྟའི་བྱ་རིགས་དག་རྔོན་དགོས།
ཧ་ལམ་ལོ་ངོ་ཁྲི་གཅིག་ཙམ་གྱི་གོང་རོལ་ཏུ་ཞིང་ལས་གསར་བརྗེ་བྱུང་པའི་དབང་གིས་གནའ་
བོའི་མ་ལག་ལ་ཐོག་མར་ཐོད་བརྒལ་བྱུང་པ་རེད། བྱ་ཕོ་ཚོན་པོ་དང་བྲོས་ཚེ་དལ་མོ་ཡིན་ན་ཅི་མ་
རུང་སྙམ་པའི་ཤེས་མི་ཚོས། གལ་སྲིད་ཆེས་ཚོན་པོ་ཡིན་པའི་མོ་བྱ་ཞིག་བཟུང་ནས་བྲོས་ན་ཆེས་
དལ་བའི་ཕོ་བྱ་ཞིག་དང་སྡེབ་ཚེ། དེ་གཉིས་ཀྱིས་བཙས་པའི་བྱ་ཕྲུག་ནི་ཆེས་ཚོན་པོ་དང་བྲོས་ན་
ཆེས་དལ་བ་ཞིག་ཡིན་པ་གཞི་ནས་རྟོགས། བཙས་པའི་བྱ་ཕྲུག་དེ་དག་ཡང་བསྐྱར་མུ་མཐུད་དུ་ཕན་
ཚུན་སྡེབ་ཏུ་བཅུག་པས། རྒྱུད་ཕྱི་མ་རྣམས་ཚོ་ཞིང་དལ་བའི་ཁྱད་ཆོས་ལྡན་པར་གྱུར། འདི་ནི་མ
གཞི་རང་བྱུང་ཁམས་སུ་མེད་པའི་བྱ་དེ་ཞིག་ཡིན་ཡང་། བློ་རིག་གིས་ཇུས་འགོད་འདི་ལྟ་བུ་བརྒྱུད་
ནས་བྱུང་པ་ཡིན་ལ། རྒྱུ་མཚན་ནི་མིའི་རྩོལ་བ་ཡིན་པ་ལས་ལྷ་གང་ཞིག་གིས་བྱས་པ་མ་ཡིན་ནོ། །
ཡིན་ན་ཡང་ཀུན་ནུས་ཀྱི་ལྷ་ཞེས་པ་དང་བསྡུར་ན། ཤེས་མིས་ཇུས་འགོད་ལག་རྩལ་ད་དུང་
ཤིན་ཏུ་རྗེས་ལུས་ཡིན། ཤེས་མིས་སྐྱེ་དངོས་ཀྱི་ས་བོན་འདེམས་གསེས་བྱེད་པའི་
མྱུར་ཐབས་སྤྱད་དེ། རང་བྱུང་གདམ་གསེས་ཀྱི་འཕེལ་རིམ་ཇེ་མགྱོགས་སུ་བཏང་ཆོག་མོད། གལ་
སྲིད་ཁ་སྣོན་བྱ་འདོད་པའི་ཁྱད་གཤིས་དེ་དག་རི་སྐྱེས་བྱ་ཕོའི་གཞི་རྒྱུ་མཛོད་དུ་མེད་ཚེ། སྔར་
བཞིན་བྱ་ཐབས་ཅི་ཡང་མེད། ཚད་ངེས་ཅན་ཞིག་གི་སྟེང་ནས་ཤེས་མི་དང་བྱ་ཕོ་གཉིས་ཀྱི་འབྲེལ་
བ་ནི་རྒྱུན་པར་མཐོང་འོང་བའི་རང་བྱུང་གི་མཉམ་གནས་འབྲེལ་བ་དང་ཧ་ཅང་མཚུངས་་ཤིང་།
ཤེས་མིས་བྱ་ཕོ་ལ་དམིགས་བསལ་གྱི་བསལ་འདེམས་གནོན་ཤུགས་སྤྲད་དེ་ཤ་རྒྱགས་པ་དང་བྲོས་
ན་དལ་བ་དག་མུ་མཐུད་དུ་སྐྱེ་འཕེལ་བྱེད་དུ་བཅུག དེ་ཡང་སྦྲང་མས་སྦྲང་རྩི་ལེན་པར་ཟེའུ་འབྲུ་
ཕོ་མོ་སྡེབ་སྦྱོར་བྱེད་དུས་ཀྱང་རྩི་ཤིང་ལ་གནོན་ཤུགས་སྤྲད་དེ། མེ་ཏོག་གི་ཁ་དོག་རྣམ་པར་བཀྲ་
བའི་རིགས་རྣམས་རྟག་ཏུ་སྐྱེ་འཕེལ་འབྱུང་དུ་བཅུག་པ་བཞིན་ནོ། །
དུས་ད་ལྟའི་མཚམས་འདིར་ལོ་ངོ་དུང་ཕྱུར40རིང་གི་རང་བྱུང་གདམ་གསེས་ཀྱི་མ་ལག་
འདིར་རྦད་དེ་མི་འདྲ་བའི་འགྲན་སློང་ཞིག་ལ་འཕྲད་ཡོད། འཛམ་གླིང་ཡོངས་ཀྱི་ས་གནས་སོ་
སོའི་དངོས་བརྟག་ཁང་དུ་ཚན་རིག་པ་རྣམས་ཀྱིས་སྐྱེ་དངོས་སྣ་ཚོགས་ལ་བསྒྱུར་བཀོད་བྱེད་
བཞིན་ཡོད། ཁོ་ཚོས་རང་བྱུང་གདམ་གསེས་ཀྱི་ངེས་ལུགས་གཏོར་ན་ཡང་ཆད་པ་གཏན་ནས་མ་
ཕོག་པར་མ་ཟད། ཐ་ན་སྐྱེ་དངོས་ཀྱི་ལྷན་སྐྱེས་ཀྱི་གཤིས་ནུས་ཀྱང་མིག་ལ་མི་འཇོག པར་ཙིར་གྱི་
སྐྱེ་དངོས་སྒྱུ་རྩལ་པ་ཨའེ་ཏི་ཧྭ་ཏོ་ཁཱ་ཚི་ཡིས་སྤྱི་ལོ2000ལོར་ཉི་འོད་ལྗང་
གུ་འཕྲོ་བའི་རི་བོང་གི་སྒྱུ་རྩལ་བརྩམས་ཆོས་གསར་པ་ཞིག་བཏོན། ཁཱ་ཚིས་ཧྥ་རན་སིའི་དངོས་
བརྟག་ཁང་ཞིག་ལ་རིན་བྱིན་ཏེ་ཁོའི་ཆ་རྐྱེན་ལྟར་འོད་ཟེར་འཕྲོ་བའི་རི་བོང་ཞིག་བསྒྱུར་བཀོད་
བྱེད་དུ་བཅུག་པ་དང་། ཧྥ་རན་སིའི་ཚན་རིག་པས་རི་བོང་དཀྱུས་མ་ཞིག་གི་སྦྲུམ་རྟེན་ཁྲོད་དུ་ཉི་
འོད་ལྗང་གུ་ཡོད་པའི་ཆུ་མོ་ལས་བླངས་པའིDNAསྦྱར་པས། ཉི་འོད་ལྗང་གུ་འཕྲོ་བའི་རི་བོང་ཞིག་
བྱུང་ཞིང༌། ཁཱ་ཚིས་རི་བོང་འདིའི་མིང་ལ་ཨལ་བྷ་ཞེས་བཏགས་པ་རེད།
གལ་ཏེ་རང་བྱུང་གདམ་གསེས་ཁོ་ན་མ་གཏོགས་མེད་ཚེ་ཨལ་བྷ་རྩ་བ་ནས་ཡོད་མི་སྲིད། དེ་
ནི་རིག་སྟོབས་ཇུས་འགོད་འོག་བྱུང་བའི་ཐོན་དངོས་ཡིན་ལ། དུས་མཚུངས་སུ་རི་བོང་འདི་སྔ་ལྟས་
ཤིག་རེད་ཅེས་བཤད་ཀྱང་ཆོག ཨལ་བྷ་བྱུང་བ་འདི་དོན་གྱིས་མི་མངོན་པའི་སྟོབས་ཤུགས་ཤིག་
མཚོན་པ་དང་། གལ་ཏེ་མི་མངོན་པའི་ནུས་ཤུགས་འདི་ཡོངས་སུ་འདོན་སྤེལ (འདིའི་དབང་གིས་
མིའི་རིགས་ཉམས་མེད་ན། )བྱས་ཚེ། ཚན་རིག་གི་གསར་བརྗེ་ནི་ལོ་རྒྱུས་རིག་པའི་སྟེང་གི་གསར་
བརྗེ་ཁོ་ན་ཞིག་གཏན་ནས་ཡིན་མི་སྲིད། འདི་ནི་སའི་གོ་ལའི་སྟེང་བྱུང་བའི་ཆེས་གལ་ཆེ་བའི་སྐྱེ་
དངོས་རིག་པའི་གསར་བརྗེ་ཞིག་ཏུ་འགྱུར་ཤས་ཆེ། ལོ་ངོ་དུང་ཕྱུར40ལྷག་རིང་གི་རང་བྱུང་གདམ་
གསེས་བརྒྱུད་རྗེས། ཨལ་བྷ་ནི་དུས་རབས་གསར་པའི་སྐྱ་རེངས་འཆར་ཉེར་ཡོད་པའི་དུས་སུ་བྱུང་
པ་འདིས་ཚེ་སྲོག་མི་འགྱངས་པར་རིག་ནུས་ཇུས་འགོད་ཀྱིས་ཁ་ལོ་བསྒྱུར་བ་རེད་ཅེས་བཤད་ཆོག
གལ་ཏེ་དོན་དག་འདི་མངོན་འགྱུར་བྱུང་ན། ཕྱིས་སུ་བལྟས་ཚེ་འདིའི་ཡར་སྔོན་གྱི་མིའི་རིགས་ལོ་
རྒྱུས་ལ་འགྲེལ་བཤད་གསར་པ་ཞིག་བྱ་ཐུབ་སྟེ། དེ་ནི་ཐོག་མར་དངོས་བརྟག་དང་དངོས་སྦྱོང་གི་
གོ་རིམ་ཞིག་བརྒྱུད་མཐར་ཚེ་སྲོག་ལ་རྦད་དེ་བསྒྱུར་བཀོད་བྱེད་པའི་རོལ་རྩེད་ཀྱི་སྒྲིག་སྲོལ་ཞིག་
ཡིན་ངེས། གོ་རིམ་དེ་ལྟ་བུར་ང་ཚོས་མིའི་རིགས་ཀྱི་ལོ་ངོ་སྟོང་ཕྲག་ཁ་ཤས་ཁོ་ན་མིན་པར་སྤྱི་
ཡོངས་ཀྱི་ལོ་ངོ་དུང་ཕྱུར་བཅུ་ཕྲག་ཁ་ཤས་ལ་བལྟ་དགོས།
ད་ལྟ་འཛམ་གླིང་ཡོངས་ཀྱི་སྐྱེ་དངོས་རིག་པ་བ་ཐམས་ཅད་ཀྱིས་རིག་སྟོབས་ཇུས་འགོད་
ཀྱི་ཚ་རླབས་འདི་དང་འགྲན་སློང་བྱེད་བཞིན་ཡོད་ལ། རིག་ནུས་ཇུས་འགོད་ཀྱིས་ང་ཚོས་སློབ་
གྲྭའི་ནང་སྦྱངས་ཟིན་པའི་ཏར་ཝུན་གྱི་རིམ་འགྱུར་སྨྲ་བར་ངོ་རྒོལ་བྱས་པར་མ་ཟད། ད་དུང་སྐྱེ་
དངོས་ནི་དེ་འདྲའི་རྙོག་འཛིང་ཆེ་བ་དང་ཐུན་མོང་མ་ཡིན་པའི་ཆ་མང་པོ་ཞིག་ཡོད་པས། དེ་
ནི་འཇིག་རྟེན་བྱེད་པོ་ཞིག་གིས་ཐོག་མ་ཉིད་ནས་སྐྱེ་དངོས་ཡོད་དོ་ཅོག་གི་ཞིབ་ཕྲ་ལ་བསམ་
བློ་བཏང་ཡོད་པར་འདོད། འདས་པའི་དོན་དག་རྣམས་སྐྱེ་དངོས་རིག་པ་བས་བཤད་པ་བདེན་
མོད། འོན་ཀྱང་མ་འོངས་པ་གླེང་འོང་དུས། ཕལ་ཆེར་རིག་ནུས་ཇུས་འགོད་ད་གཟོད་བདེན་པ་
ཡིན་སྲིད་པར་ཟུར་ཟ་བྱས་ཡོད།
རྩོམ་ཡིག་འདི་བྲིས་ནས་མཚམས་འདིར་སླེབས་དུས། རྣམ་པ་གསུམ་གྱིས་སྒོ་ནས་རིག་ནུས་
ཇུས་འགོད་ཀྱིས་རང་བྱུང་གདམ་གསེས་ཀྱི་ཚབ་བྱེད་ཐུབ་པར་འདོད་དེ། སྐྱེ་དངོས་བཟོ་སྐྲུན་
དང་སྐྱེ་འགྲེའི་བཟོ་སྐྲུན སྐྱེ་མེད་ཚེ་སྲོག་བཅས་སོ། །
བྱི་བ་དང་མི།
སྐྱེ་དངོས་བཟོ་སྐྲུན་ཞེས་པ་ནི་སྐྱེ་དངོས་ཀྱི་ངོས་ཐད་ལ་མིས་བསམ་བཞིན་དུ་ཐེ་གཏོགས་
བྱེད་པའི་བྱ་སྤྱོད( དཔེར་ན། རྒྱུད་རྒྱུ་འཇུག་པ། ) ལ་ཟེར་ཞིང་། དེའི་དམིགས་ཡུལ་ནི་སྐྱེ་དངོས་
ཀྱི་གཟུགས་དབྱིབས་དང་བྱེད་ནུས། དགོས་མཁོ། འདོད་བློ་སོགས་ལ་བསྒྱུར་བཀོད་བྱས་ཏེ། སྔོན་
དཔག་བྱས་པའི་རིག་གནས་ཀྱི་དོན་སྤྱི་ཞིག ( དཔེར་ན། ཨའེ་ཏི་ཝ་ཏོ་ཁཱ་ཚིའི་འདུ་ཤེས་ཁྲོད་ཀྱི་སྒྱུ་
རྩལ་དེ་ལྟ་བུ )མངོན་འགྱུར་འབྱུང་ཆེད་ཡིན་ནོ། ། །
མིག་སྔའི་བར་དུ་སྐྱེ་དངོས་བཟོ་སྐྲུན་དེ་ཉིད་གོ་དོན་གསར་པ་ཞིག་མ་ཡིན་ཞིང༌། མི་རྣམས་
ཀྱིས་ལོ་ངོ་སྟོང་ཕྲག་དུ་མའི་ནང་ཐོག་མཐའ་བར་གསུམ་དུ་སྐྱེ་དངོས་བཟོ་སྐྲུན་སྤྱད་དེ་རང་ཉིད་
དང་སྐྱེ་དངོས་གཞན་དག་ལ་བསྐྱར་དུ་བསྒྱུར་བཀོད་བྱེད་ཀྱིན་ཡོད། དཔེ་སླ་མོ་ཞིག་ཡོད་པ་ནི་
བྱ་གཅོད་པའི་དོན་དག་འདི་རེད། དབྱིན་ཡིག་གི་ནང་དུ་བྱ་མ་བཅད་པའི་གླང་ཐུག་གི་མིང་ལ
( bull ) ཟེར་ཞིང་། བཅད་ཟིན་པའི་མིང་ལ ( 0x) ཟེར། བ་གླང་གི་བྱ་བཅད་པའི་བྱེད་ཐབས་
འདི་ལ་ཧ་ལམ་ལོ་ངོ་ཁྲི་ལྷག་གི་ལོ་རྒྱུས་ལྡན་པ་དང་། ཤ་བཅད་ཟིན་པའི་བ་གླང་སོགས་ཅུང་
གཡུང་མོ་ཡིན་པས་རྨོ་གླང་བྱེད་བདེ་བ་རེད། དེ་ལས་གཞན་སྐྱེས་པ་གཞོན་ནུ་ཁ་ཤས་ཀྱི་རླིག་
འབྲས་ཕྱུང་ནས་སྙན་ཞིང་འཇེབས་པའི་སྐྱེས་མའི་སྒྲ་གདངས་མཐོན་པོའི་ཉམས་ཐོན་པའི་གླུ་ལེན་
པའམ་གོང་མའི་ཕོ་བྲང་ནང་དུ་ཞབས་ཕྱིའི་ལས་གཉེར་པའི་ཉུག་རུམ་པ་བྱེད་དུ་བཅུག
ཡིན་ན་ཡང༌། ཉེ་ཆར་མིའི་རིགས་ཀྱིས་སྐྱེ་དངོས་ཀྱི་ཕུང་བོ་འཁོར་བསྐྱོད་ཀྱི་ཆ་ལ་ཞིབ་
འཇུག་བྱས་པའི་ཐད་ནས་འཕེལ་རྒྱས་ཆེན་པོ་བྱུང་སྟེ། ཕྲ་ཕུང་ནས་ཕྲ་ཕུང་གི་ལྟེ་བར་ཞིབ་འཇུག་
བྱེད་པའི་ཆུ་ཚད་ལ་སླེབས་ཡོད་པར་མ་ཟད། སྔོན་ཆད་བློ་ཡུལ་ལ་འཆར་དཀའ་བའི་ཆ་མང་པོ་
ཞིག་མངོན་འགྱུར་བྱུང་བ་རེད། དཔེ་ཡི་སྒོ་ནས་བཤད་ན། ང་ཚོས་ད་ལྟ་སྐྱེས་པའི་རླིག་འབྲས་
འདོན་ཐུབ་པར་མ་ཟད། ཐ་ན་ད་དུང་ཕྱི་ནད་གཤགས་བཅོས་དང་སྐུལ་རྩི་རྒྱག་པ་ལ་བརྟེན་ནས་
ཁོ་ཚོའི་མཚན་མ་རྦད་དེ་བརྗེ་ནུས། འདི་ནི་ད་དུང་མགོ་བརྩམས་པ་ཙམ་ལས་མ་འདས།
སྤྱི་ལོ1996ལོར་གཤམ་གྱི་འདྲ་པར་འདི་ཚགས་པར་དང་བརྙན་འཕྲིན་སྟེང་བཀོད་མ་ཐག མི་
ཐམས་ཅད་ཀྱིས་བསམ་འཆར་སྣ་ཚོགས་བཏོན་པ་རེད། ལ་ལ་དགའ་ཞིང་ལ་ལ་ཞེ་མེར། ལ་ལ་ཧ་ལས་ཤིང་ཧང་སངས་པ་རེད།
འདྲ་པར་འདི་ནི་བཟོ་བཅོས་བྱས་པའི་འདྲ་པར་རྫུན་མ་ཞིག་མིན་པར། བྱི་བ་ངོ་མ་ཞིག་གི་
རྒྱབ་ཏུ་ཚན་རིག་པས་བ་གླང་གི་རུས་ཕྲུམ་ཕྲ་ཕུང་བཅུག་པ་ཞིག་ཡིན་ལ། ཚན་རིག་པས་ཕུང་
གྲུབ་གསར་པ་སྐྱེས་པར་ཚོད་འཛིན་བྱེད་ཐུབ་པས། དེ་ལ་མིའི་རྣའི་དབྱིབས་ལྟ་བུ་ཞིག་སྐྱེ་རུ་
བཅུག་པ་རེད། མི་འགྱངས་པར་ཚན་རིག་པས་ཐབས་ཤེས་འདི་ལ་བརྟེན་ནས་མིའི་རྣ་བ་ཡང་བཟོ་ཐུབ་པར་གོར་མ་ཆག
དེར་མ་ཟད། ཁྱད་པར་དུ་གཞི་རྒྱུའི་བཟོ་སྐྲུན་གྱིས་མིའི་བློ་ཡུལ་ལས་འགོངས་པའི་བྱ་བ་
ཁག་ཅིག་བསྒྲུབས་པར་མ་ཟད། ད་དུང་མི་ཆོས་དང་ཆབ་སྲིད། འདུ་ཤེས་འཛིན་སྟངས་ཐད་ཀྱི་
གྲོས་གཞི་སོགས་རབ་དང་རིམ་པ་ཡང་བྱུང་དུ་བཅུག འདི་ལ་ལྷ་གཅིག་སྨྲ་བའི་ཆོས་ལུགས་ལ་
དད་མཁན་ཚོས་འཇིག་རྟེན་བྱེད་པོའི་ཚབ་བྱས་སོང་ཞེས་སྐྱོན་བརྗོད་བྱས་པ་ཁོ་ན་མ་ཡིན་པར།
ཚན་རིག་པས་རང་བྱུང་ཁམས་ལ་ཐེ་གཏོགས་བྱེད་པའི་བྱེད་སྟངས་དེར་བློ་བརྟན་འགྱུར་མེད་
ཀྱི་ལྷ་མེད་སྨྲ་བ་མང་པོ་ཞིག་ཀྱང་ཧ་ལས་སུ་བཅུག སྲོག་ཆགས་ཁེ་དབང་སྲུང་སྐྱོབ་ཚོགས་པས་
དངོས་བརྟག་ཁྲོད་སྡུག་བསྔལ་བསྐྱེད་པར་མ་ཟད། བསྒྱུར་བཀོད་བྱེད་སྐབས་ཀྱང་སྒོ་ཕྱུགས་ཁྱིམ་
གཞི་རྒྱུའི་བཟོ་སྐྲུན་གྱི་དངོས་བརྟག་འདིའི་རིགས་ལ་རྒོལ་གཏམ་བཏང་སྟེ། འདིས་སྲོག་ཆགས་ལ་
བྱའི་རིགས་ཀྱི་དགོས་མཁོ་དང་འདོད་བློ་རྦད་དེ་སྣང་མེད་དུ་བཞག་པར་འདོད་པ་རེད། འགྲོ་བ་
མིའི་ཐོབ་ཐང་སྲུང་སྐྱོབ་ཚོགས་པས་ཀྱང་གཞི་རྒྱུའི་བཟོ་སྐྲུན་གྱིས་མིའི་རིགས་ཡན་གར་བ་ཞིག་
གསར་སྐྲུན་བྱས་ཚེ། མི་གཞན་དག་ཐམས་ཅད་དེའི་བྲན་གཡོག་ཏུ་འགྱུར་བར་སེམས་ཁྲལ་བྱེད་
བཞིན་ཡོད། གཞན་ཡང་སྔོན་ཆད་མི་ཁ་ཅིག་གིས་སྐྱེ་དངོས་ཀྱིས་སྒེར་གཅོད་དབང་བསྒྱུར་བྱས་
པའི་མཇུག་མཐའི་རྣམ་པ་ཚོད་དཔག་བྱས་མྱོང་ཞིང་། དེ་ལས་བསྐྱར་བཟོ་བྱེད་སྟངས་སྤྱད་ནས་
འཇིགས་སྐྲག་ཅེ་ན་ཅི་ཡིན་མི་ཤེས་པའི་དམག་མི་དང་ངོ་རྒོལ་ཞེ་ན་ཅི་ཞིག་ཡིན་པ་མི་ཚོར་བའི་
བཟོ་པ་སོགས་བཟོ་ཐུབ་པར་བཤད། མི་མང་པོ་ཞིག་གིས་ད་ལྟ་མིའི་རིགས་ཀྱིས་མགྱོགས་མྱུར་
ངང་གོ་སྐབས་མང་པོ་མཐོང་ཞིང༌། ལག་ཏུ་གཞི་རྒྱུ་བཟོ་བཅོས་བྱེད་པའི་ནུས་པ་ཡོད་མོད། ད་
དུང་བློ་གྲོས་ལྡན་ཞིང་འཕྲལ་ཕུགས་ཀུན་ལ་ཕན་པའི་ཐག་གཅོད་བྱ་ཐབས་བྲལ་ཟེར།
དེའི་འབྲས་བུ་ནི་ང་ཚོས་ད་ལྟ་གཞི་རྒྱུའི་བཟོ་སྐྲུན་གྱི་ནུས་པ་ཆ་ཤས་ཆུང་ངུ་ཙམ་ལས་
འདོན་སྤེལ་བྱས་མེད་ལ། ད་ལྟ་བསྒྱུར་བཀོད་བྱས་ཟིན་པའི་སྐྱེ་དངོས་མང་ཆེ་བ་ནི་ཆབ་སྲིད་ཀྱི་
ཕན་གནོད་ལ་འབྲེལ་བ་གང་ཡང་མེད་པའི་སྐྱེ་རིགས་ཤ་སྟག་ཡིན་ཏེ། དཔེར་ན། རྩི་ཤིང་དང་
རླམ་པ། འབུ་ཕྲ། འབུ་སྲིན་ལ་སོགས་རེད། དཔེ་བཞག་ནས་བཤད་ན། རྒྱུ་དཀར་དབྱུག་སྲིན་ནི་མིའི་
རྒྱུ་མའི་ཁྲོད་དུ་གནས་པའི་འབུ་ཕྲའི་རིགས་ཤིག་ཡིན་པས། དེའི་རྒྱུ་ལམ་ལས་ཐོན་པ་དང་སྲོག་ལ་
རྒོལ་བའི་ནད་གཞི་འབྱུང་བར་བྱེད་པའི་དུས་སུ། ད་གཟོད་མི་རྣམས་ཀྱིས་ཚགས་པར་སྟེང་ནས་
དེས་བསྐྱེད་པའི་གནོད་པ་མཐོང་གིན་ཡོད། ཡིན་ན་ཡང་དེང་སྐབས་རྒྱུ་དཀར་དབྱུག་སྲིན་ལ་གཞི་
རྒྱུའི་བཟོ་བཀོད་བྱས་པ་བརྒྱུད་ནས་སྐྱེས་ལྡན་འབར་རྫས་ཐོན་སྐྱེད་བྱེད་བཞིན་ཡོད། རྒྱུ་དཀཪ་
དབྱུག་སྲིན་དང་འབུ་ཕྲའི་རིགས་ཁ་ཤས་བསྒྱུར་བཀོད་བྱས་པ་ལ་བརྟེན་ནས་གཤེར་མའི་ཕུང་རྩི་
ཐོན་སྐྱེད་བྱས་ཏེ། གཅིན་པ་མངར་འགྱུར་གྱི་གསོ་བཅོས་འགྲོ་གྲོན་ཇེ་དམའ་རུ་གཏོང་ཐུབ་པར་རེ་
བ་བྱེད་བཞིན་ཡོད། ད་ལྟ་ང་ཚོས་ད་དུང་གོ་ལའི་བྱང་སྣེའི་ཉ་རིགས་ཤིག་གི་གཞི་རྒྱུ་བླངས་ཏེ་
ཞོག་ཁོག་གི་གཞི་རྒྱུའི་ནང་དུ་བཅུག་ཚེ། ཞོག་ཁོག་སྔར་ལས་གྲང་ངར་ལ་བཟོད་ཐུབ་བོ། །
འོ་འཐུང་སྲོག་ཆགས་ཉུང་ཤས་ཀྱིས་ཀྱང་གཞི་རྒྱུའི་བསྒྱུར་བཀོད་དང་ལེན་བྱེད་བཞིན་པའི་
སྒང་ཡིན་ཞིང་། ནུ་མའི་གཤེར་རྨེན་གཉན་ཚད་ནི་དུས་རྟག་ཏུ་འོ་མའི་ལས་རིགས་ལ་འཕྲད་པའི་
དཀའ་གནད་ཅིག་ཏུ་གྱུར་ཡོད། དེའི་རྐྱེན་གྱིས་ལོ་རེར་བཞོན་མར་འོ་མ་མེད་པའི་གྱོང་གུད་ལ་
ཨ་སྒོར་དུང་ཕྱུར་བཅུ་ཕྲག་ལྷག་ཟིན་པ་རེད། ཚན་རིག་པས་མིག་སྔར་བཞོན་མའི་གཞི་རྒྱུ་བསྒྱུར་
བཀོད་བྱས་ཏེ། འོ་མའི་ཁྲོད་དུ་རྒུན་འབྲུམ་ཟླུམ་སྲིན་རྩབས་འདུ་བར་བྱས་ཏེ།
ནུ་མའི་གཤེར་རྨེན་གཉན་ཚད་འབྱུང་རྐྱེན་གྱི་འབུ་སྲིན་འཇོམས་པར་དངོས་བརྟག་བྱེད་བཞིན་ཡོད་
པའི་སྒང་ཡིན་པ་དང་། གཞན་ཡང་ཉེ་ལམ་བདེ་ཐང་གི་འདུ་ཤེས་ཇེ་མཐོར་སོང་བ་དང་བསྟུན་
ཏེ། འཛད་སྤྱོད་པས་ཕག་ཞྭ་བསྙལ་མ་དང་ཤ་བསྙལ་མའི་ནང་གི་བདེ་ཐང་ལ་གནོད་པའི་ཚིལ་ལུ་
ཟ་མི་རུང་བ་རྟོགས་རྗེས། ཕག་གསོ་ལས་རིགས་ཀྱིས་ཉེ་ཆར་སྲིན་འབུ་ལྟོ་འཕྱེ་ཡི་གཞི་རྒྱུ་ཞིག་ཕག་
གི་གཞི་རྒྱུའི་ཁོངས་སུ་བཅུག་ཅིང༌། གཞི་རྒྱུ་འདིས་ཕག་གི་བདེ་ཐང་མིན་པའི་ཚིལ་སྐྱུརonomega-
6ནས་བདེ་ཐང་ཅན་གྱི་ཚིལ་སྐྱུར omega-3ཅན་བསྒྱུར་བཀོད་བྱེད་བཞིན་ཡོད།
མི་རབས་རྗེས་མའི་གཞི་རྒྱུའི་བཟོ་སྐྲུན་ལ་དངོས་སུ་སླེབས་རྗེས་ཕག་པར་བདེ་ཐང་གི་ཚིལ་
ཡོད་པར་བྱེད་པའི་བསྒྱུར་བཀོད་ནི་ལས་སླ་མོའི་དོན་དག་ཅིག་ལས་མ་འདས། ད་ལྟ་རྒྱུད་འཛིན་
གཞི་རྒྱུ་རིག་པ་བས་འབུ་སྲིན་ལྟོ་འཕྱེ་ཡི་ཆ་སྙོམས་ཚེ་ཚད་ལྡབ་དྲུག་གི་ཇེ་རིང་དུ་བཏང་ཟིན་
པར་མ་ཟད། ད་དུང་རིག་པ་གྲུང་པོ་ཡོད་པའི་བྱི་བའི་རིགས་ཤིག་ཀྱང་གསར་གཏོད་བྱས་ཏེ། ཡིད་
འཛིན་དང་སློབ་སྦྱོང་གི་ཐད་ནས་ཡར་རྒྱས་ཆེན་པོ་བྱུང༌། ཨ་བྲ་ནི་གཟུགས་བོངས་ཆུང་ཞིང་སོ་
མི་བརྗེ་བའི་སྲོག་ཆགས་རིགས་ཤིག་ཡིན་ཞིང་། བྱི་བ་དང་ཤིན་ཏུ་མཚུངས་པར་མ་ཟད། རིགས་
རྒྱུད་མང་ཆེ་བའི་གོམས་གཤིས་ཀྱང་རྒྱུད་འདྲེས་སྡེབ་སྦྱོར་ཡིན་ཏེ། དེ་དག་ལས་རིགས་གཅིག་ནི་
ཕན་ཚུན་ལ་བློ་དཀར་བའི་ཁྱོ་གཅིག་ཤུག་གཅིག་གི་འབྲེལ་བ་ཡོད་པ་ཞིག་ཡིན་ལ། རྒྱུད་འཛིན་
གཞི་རྒྱུ་རིག་པ་བས་ཁྱོ་གཅིག་ཤུག་གཅིག་གི་ཨ་བྲ་རིགས་འདིའི་གཞི་རྒྱུ་རྙེད་སོན་བྱུང་ཡོད་ཟེར།
དེས་ན་གཞི་རྒྱུ་འདི་ཨ་བྲའི་གཞི་རྒྱུའི་ཁྲོད་དུ་བཅུག་ཚེ། ཨ་བྲ་རྣམས་རྐུ་བྱེད་པར་དགའ་བ་ནས་
ཁྱིམ་ལ་དོ་སྣང་བྱེད་པར་དགའ་བ་ཞིག་ཏུ་བསྒྱུར་བཀོད་བྱེད་ཐུབ་པ་དང་། དེ་བཞིན་དུ་ང་ཚོའི་
གཞི་རྒྱུ་ལ་བསྒྱུར་བཀོད་བྱེད་པའི་ནུས་པ་ནི་སོ་མི་བརྗེ་བའི་སྲོག་ཆགས་བྱེ་བྲག་པ་ཞིག་གི་ནུས་
པ་མཐོར་འདེགས་གཏོང་བ་ཙམ་མ་ཡིན་པར། ཐ་ན་དེ་དག་གི་སྤྱི་ཚོགས་སྒྲིག་གཞི་ལ་ཡང་བསྒྱུར་
བཀོད་གཏོང་ཐུབ་པ་རེད། (ད་དུང་མིའི་རིགས་ལ་ཡང་དེ་ལྟར་བསྒྱུར་བཀོད་བྱ་རུང་བ་ཞིག་ཡིན་སྲིད་དམ།)
ནཱེ་ཨན་ཏི་ཐི་པ་ཕྱིར་ལོག་པ།
རྒྱུད་འཛིན་གཞི་རྒྱུ་རིག་པ་བས་བསྒྱུར་བཀོད་བྱེད་འདོད་པ་ནི་ད་ཡོད་སྐྱེ་དངོས་ཁོ་ན་ཙམ་
མིན་པར། ཐ་ན་རྩ་བ་ནས་འཇིག་ཟིན་པའི་སྲོག་ཆགས་བསྐྱར་དུ་བཟོ་འདོད་དེ། དེའི་དམིགས་
ཡུལ་ནི་ཇུ་ར་སིའི་དུས་རབས་ཀྱི་སྤྱི་གླིང་ཞེས་པའི་གློག་བརྙན་ནང་གི་གཏུམ་
འབྲུག་ཁོ་ན་ཡང་མ་ཡིན། ཞི་པོ་ལི་ཡའི་འཁྱགས་ཀླུང་ཁྲོད་དུ་གླང་ཆེན་མེང་མའི་རོ་ཞིག་སྔོག་
འདོན་བྱས་པ་ལ་ཨུ་རུ་སུ་དང་ཉི་ཧོང༌། ཁོ་རེ་ཡ་ལྷོ་མ་བཅས་ལས་གྲུབ་པའི་ཚན་རིག་ཞིབ་འཇུག་
ཚོགས་པས་ཉེ་ལམ་གླང་ཆེན་མེང་མའི་གཞི་རྒྱུའི་གོ་རིམ་གཏན་འཁེལ་ལེགས་འགྲུབ་བྱུང་ཡོད། ཁོ་
ཚོས་ད་ལྟའི་གླང་ཆེན་ཞིག་གི་ཁམས་དཀར་ཕྲ་ཕུང་ཞིག་ལས་གླང་ཆེན་གྱིDNAབླངས་ནས་གླང་
ཆེན་མེང་མའིDNAལ་བརྗེས་ནས་སླར་ཡང་གླང་ཆེན་མའི་བུ་སྣོད་དུ་བཅུག་ཚེ། ཧ་ལམ་ཟླ22རྗེས་
སུ་རྩ་སྟོངས་སུ་གྱུར་ནས་ལོ་ངོ5000འགོར་ཟིན་པའི་གླང་ཆེན་མེང་མ་ཡང་བསྐྱར་སའི་གོ་ལ་སྟེང་དུ་ཕྱིར་ལོག་ཐུབ།
དེས་ན་ཅིའི་ཕྱིར་རང་ལག་རང་གིས་བསྡམས་ཏེ་གླང་ཆེན་མེང་མ་ཁོ་ནར་དེ་ལྟར་བགྱིས་
པ་ཡིན་ནམ། ཧ་ཝར་དྷི་སློབ་ཆེན་གྱི་དགེ་རྒན་ཆེན་མོ་རྗོར་རྗི་ཆེའུ་ཆི་ཡིས་ཉེ་
ལམ་བསྟན་དོན། ནེ་ཨན་ཏི་ཐི་པའི་གཞི་རྒྱུའི་ཕུང་ཚན་འཆར་གཞི་ལེགས་འགྲུབ་བྱུང་རྗེས།
ང་ཚོས་དེང་གི་ཤེས་མིའི་ཁམས་དམར་ཁྲོད་དུ་ནེ་ཨན་ཏི་ཐི་པའི་
གཞི་རྒྱུ་བསྐྱར་འཛུགས་བྱས་ཏེ། ལོ་ངོ་ཁྲི3ཡར་སྔོན་གྱི་ནེེ་ཨན་ཏི་ཐི་པའི་བྱིས་པ་ཞིག་ཡང་བསྐྱར་
གོ་ལ་འདིའི་སྟེང་དུ་སྐྱེ་སྲིད་པ་རེད། ཆེའུ་ཆིས་ཁོ་བོར་ཨ་སྒོར་དུང་ཕྱུར3སྔོན་རྩིས་བྱས་ཚེ་ཧ་ལམ་
ལེགས་འགྲུབ་ཡོང་ཐུབ་ཅེས་བཤད་པ་རེད། ཁྱད་པར་དུ་བུད་མེད་འགའ་ཤས་ཀྱིས་ད་དུང་རང་
མོས་སྒོས་ཚབ་སྦྲུམ་བྱེད་པར་ཁས་བླངས་པ་རེད།
དེས་ན་ང་ཚོས་ཅིའི་ཕྱིར་ནེ་ཨན་ཏི་ཐི་པ་ཡང་བསྐྱར་གསོན་དུ་འཇུག་དགོས་ཤེ་ན། མི་ལ་
ལས་གལ་ཏེ་ང་ཚོས་ནེ་ཨན་ཏི་ཐི་པ་གསོན་པོ་ཞིག་ལ་ཞིབ་འཇུག་བྱས་ཚེ། ཤེས་མིའི་འབྱུང་ཁུངས་
དང་ཐུན་མིན་ཁྱད་ཆོས་སོགས་གནད་མང་པོ་ཞིག་ཐག་གཅོད་ཐུབ་པ་དང༌། ནེ་ཨན་ཏི་ཐི་པ་དང་
ཤེས་མིའི་ཀླད་པ་གཉིས་ལ་གཤིབ་བསྡུར་བགྱིས་ཚེ། དེ་གཉིས་ཀྱི་མི་འདྲ་བའི་ཆ་རྙེད་ཐུབ་པ་དང་།
ང་ཚོས་སྐྱེ་དངོས་ཅི་ཞིག་གི་འགྱུར་ལྡོག་དབང་གིས་ད་གཟོད་ང་ཚོ་ལ་ད་ལྟའི་འདུ་ཤེས་འདི་བྱུང་
བ་ཤེས་རྟོགས་ཐུབ་པར་བསྙད། ཡང་ལ་ལས་མི་ཆོས་དང་ཀུན་སྤྱོད་ཐད་ནས་རྒྱུ་མཚན་དྲངས་ཏེ་
བཤད་རྒྱུར། གལ་ཏེ་ཤེས་མིས་ནེ་ཨན་ཏི་ཐི་པའི་རྒྱུད་ཆད་དུ་བཅུག་པ་བདེན་ན། ཁོ་ཚོ་སྐྱོབ་རྒྱུ་
ནི་ང་ཚོའི་ལྡོག་མེད་ཀྱི་འགན་ཁུར་མ་ཡིན་ནམ་ཞེས་ཟེར། དེ་ལས་གཞན་ནེ་ཨན་ཏི་ཐི་པའི་མིའི་
རིགས་འདི་ལ་དགེ་མཚན་ཆེན་པོ་ཡོད་པར་འདོད་ནས་ཐོན་ལས་མང་པོ་ཞིག་དགའ་བས་མྱོས་
ཡོད་དེ། རྒྱུ་མཚན་ནི་ཤེས་མི་གཉིས་ཀྱིས་ལས་དགོས་པའི་ལས་ཀ་ལྗིད་མོ་ཞིག་ནེ་ཨན་ཏི་ཐི་པ་གཅིག་གིས་འགྲུབ་ཐུབ་པ་རེད།
དེས་ན་ང་ཚོས་ཡང་བསྐྱར་རང་གི་ལག་པ་རང་གིས་བསྡམས་ཏེ། ནེ་ཨན་ཏི་ཐི་པ་ཁོ་ནར་
དེ་ལྟར་བགྱི་དགོས་པའི་རྒྱུ་མཚན་ཅི་ཡོད། འཇིག་རྟེན་བྱེད་པོའི་ཆེས་ཐོག་མའི་རི་མོའི་པང་ལེབ་
སྟེང་ཕྱིར་ལོག་སྟེ། ཐད་ཀར་རྨད་དུ་བྱུང་བའི་ཤེས་མི་ཞིག་ཇུས་འགོད་བྱས་ན་ཅི་ལ་མི་ཆོག ཤེས་
མིའི་འཇོན་ནུས་དང་དགོས་མཁོ། འདོད་པ་ལ་སོགས་པ་ཐམས་ཅད་ཀྱི་རྩ་བ་ཤེས་མིའི་གཞི་རྒྱུ་
ལ་རག་ལས་ཤིང༌། ཤེས་མིའི་གཞི་རྒྱུ་ཕུང་ཚན་ཡང་དོན་གྱིས་ཨ་བྲ་དང་བྱི་བ་ལས་ཤིན་ཏུ་རྙོག་
འཛིང་ཆེ་བ་ཞིག་གཏན་ནས་མིན། (བྱི་བའི་གཞི་རྒྱུ་ལ་ཉིང་བུལ་རྨང་དུང་ཕྱུར25དང་ཤེས་མི་ལ་
ཧ་ལམ་དུང་ཕྱུར27ཡོད་པ་དང་། ཡང་གཅིག་བཤད་ན་ཤེས་མི་བྱི་བ་ལས14%ཡིས་རྙོག་འཛིང་ཆེ་
བ་ཙམ་མོ།) གཞི་རྒྱུའི་བཟོ་སྐྲུན་གྱི་འཕེལ་རྒྱས་འབྲིང་བའི་ཁྲོད (ཡང་ན་ལོ་བཅུ་ཕྲག་ཁ་ཤས་
ནང་ཡིན་སྲིད།) དུ། གཞི་རྒྱུའི་བཟོ་སྐྲུན་དང་སྐྱེ་དངོས་བཟོ་སྐྲུན་གཞན་དག་གིས་ཤུགས་རྐྱེན་
གཏིང་ཟབ་ཐེབས་པའི་འགྱུར་བ་གཏོང་ནུས་པའི་ཐབས་ཤེས་ལ་བརྟེན་ཏེ། མིའི་རིགས་ཀྱི་ལུས་
ཁམས་དང་རིམས་འགོག་མ་ལག ཚེ་ཡི་རིང་ཐུང་བཅས་ལ་བསྒྱུར་བཀོད་བྱེད་ཐུབ་པར་མ་ཟད།
ཐ་ན་མིའི་རིགས་ཀྱི་རིག་སྟོབས་དང་ཚོར་འདུ་ལ་ཡང་བསྒྱུར་བཀོད་བྱེད་ཐུབ། གལ་ཏེ་གཞི་རྒྱུའི་
བཟོ་བཀོད་ཀྱིས་རིག་པ་གྲུང་པོ་ཡོད་པའི་བྱི་བ་གསར་གཏོད་ནུས་ན། རིག་པ་གྲུང་པོ་ཡོད་པའི་མི་
གསར་གཏོད་བྱ་མི་ཐུབ་པའི་རྒྱུ་མཚན་ཅི་ཡོད། གལ་ཏེ་གཞི་རྒྱུའི་བཟོ་བཀོད་དེས་ཨ་བྲ་གཉིས་ཀྱི་
བརྩེ་དུང་རྟག་བརྟན་འགྱུར་མེད་ཡོང་བར་ནུས་ན། མིའི་རིགས་ཀྱང་ཕན་ཚུན་ལ་ལྷན་སྐྱེས་ཀྱི་བློ་
དཀར་སེམས་དཀར་ཞིག་ཏུ་བསྒྱུར་བཀོད་བྱས་མི་ཆོག་པ་ཅི་ཡོད།
མྱོང་རྟོགས་གསར་བརྗེའི་རྗེས་ལ་ཤེས་མི་རྣམས་གླེང་རིན་མེད་པའི་སྤྲ་རིགས་ཤིག་ནས་
འཛམ་གླིང་གི་བདག་པོར་གྱུར། ཡིན་ནའང་ཤེས་མིའི་ལུས་ཁམས་ལ་འགྱུར་བ་ཅི་ཡང་བྱུང་མེད་
པར་མ་ཟད། ཐ་ན་ཀླད་པའི་ཤོང་ཚད་དང་ཕྱིའི་དབྱིབས་ཀྱང་ཧ་ལམ་ས་གནའ་མི་དང་གཅིག་
མཚུངས་ཡིན། འདི་ལས་དེ་ནི་ཀླད་ཆེན་ནང་ཁུལ་གྱི་ལེགས་སྒྲིག་ཕྲན་བུ་ཞིག་ཡིན་པ་རྟོགས་ཐུབ།
གལ་སྲིད་ཡང་བསྐྱར་ལེགས་སྒྲིག་ཆུང་ཆུང་ཞིག་བྱས་པ་ཡིན་ན། མྱོང་རྟོགས་གསར་བརྗེ་ཐེངས་
གཉིས་པ་བྱུང་སྟེ། འདུ་ཤེས་གསར་པ་ཞིག་བཙུགས་ནས་ཤེས་མི་རྣམས་ཀྱི་ཕྱི་ཚུལ་ལ་འཕོ་འགྱུར་
ཆེན་པོ་བྱུང་སྟེ། སྔར་ལས་ཐུན་མོང་མ་ཡིན་པ་ཞིག་ཡིན་ཤས་ཆེ།
མིག་སྔར་ ང་ཚོས་དངོས་གནས་མིའི་རིགས་ལས་བརྒལ་བའི་རྨད་བྱུང་གི་མིའི་རིགས་ཡན་
གར་བ་ཞིག་གསར་གཏོད་མི་ནུས་ཀྱང་། མ་འོངས་པའི་མདུན་ལམ་སྟེང་དུ་སེལ་ཐབས་བྲལ་བའི་
ཚན་རྩལ་གྱི་འགལ་རྐྱེན་གང་ཡང་མེད་པ་རྟོགས་ཐུབ། ད་ལྟ་མིའི་རིགས་ཀྱིས་ཞིབ་འཇུག་བྱེད་པའི་
གོམ་སྟབས་ཇེ་དལ་དུ་བཏང་བའི་རྒྱུ་མཚན་ངོ་མ་ནི་མི་ཆོས་དང་ཆབ་སྲིད་ཐད་ཀྱི་རྩོད་གཞི་ལ་
ཐུག་ཡོད། ཡིན་ན་ཡང་། ད་ལྟའི་མི་ཆོས་ཀུན་སྤྱོད་ཀྱི་སྒྲུབ་བྱེད་ལ་བློ་འགུགས་ཀྱི་ནུས་པ་ཅི་འདྲ་ཞིག་
ཡོད་ཀྱང་། མ་འོངས་པའི་འཕེལ་རྒྱས་ནི་དངོས་གནས་འགོག་ཐབས་མེད་པ་ཞིག་རེད། ཁྱད་པར་དུ་
ང་ཚོས་མིའི་རིགས་ཀྱི་ཚེ་ཡི་ཡུན་ཚད་ཇེ་རིང་དུ་གཏོང་བ་དང་བཅོས་དཀའ་བའི་ནད་རིགས་གསོ་
བཅོས་ཐུབ་པ། གཞན་མིའི་རིགས་ཀྱི་ཤེས་རྟོགས་དང་བརྩེ་སེམས་ཀྱི་ནུས་པ་ཇེ་ཆེར་གཏོང་ཐུབ་ངེས།
དཔེ་བཞག་ན་གལ་སྲིད་ང་ཚོས་མ་གཞི་སྨན་རྫས་ག་གེ་མོ་ལ་བརྟེན་ནས་གྲིབ་ནད་གསོ་
བཅོས་བྱེད་འདོད་པ་ཡིན་མོད། སྨན་རྫས་དེའི་ཞོར་སྐྱོན་ནི་བདེ་ཐང་ཅན་གྱི་མི་ཕལ་པ་དག་གིས་
འཐུང་ཚེ་ཡིད་འཛིན་ནུས་པ་ཇེ་ལེགས་སུ་འགྲོ་ཐུབ་པ་ཡིན་ཚེ། ཅི་ཞིག་བྱ་དགོས་སམ། ཞིབ་འཇུག་
འདི་ལྟ་བུ་འགོག་ཐུབ་བམ། སྨན་རྫས་གསར་སྤེལ་བྱས་རྗེས་སྨན་འདི་ནི་གྲིབ་ནད་གསོ་བཅོས་ཐད་
ལ་སྤྱོད་པ་ལས། མི་ཕལ་པ་དག་གིས་ཡིད་འཛིན་ནུས་པ་མཐོར་འདེགས་ཡོང་བའི་ཐད་ལ་སྤྱོད་མི་
རུང་ཞེས་ཁྲིམས་བསྟར་ལས་ཁུངས་གང་ཞིག་གིས་གཏན་འབེབས་བྱ་ནུས།
ང་ཚོས་མིག་སྔར་ད་དུང་སྐྱེ་དངོས་བཟོ་བཀོད་ཀྱིས་དངོས་གནས་ནེ་ཨན་ཏི་ཐི་པ་ཡང་
བསྐྱར་གསོན་དུ་འཇུག་ཐུབ་མིན་མི་ཤེས་ཀྱང༌། འདི་ནི་ཤེས་མིའི་དུས་མཇུག་ཡིན་ཡང་སྲིད། གཞི་
རྒྱུ་ལ་བསྒྱུར་བཀོད་བྱས་ན་ཤེས་མི་འབོར་ཆེན་ཚེ་ལས་འདས་ཏེ་རབས་ཆད་མི་སྲིད་ཀྱང༌། ཤེས་མི་
ཞེས་པའི་སྐྱེ་རིགས་འདིར་འགྱུར་ལྡོག་བྱུང་ནས་མཐར་སྐྱེ་རིགས་གཞན་ཞིག་ཏུ་འགྱུར་ཤས་ཆེ་ལ།
ཤེས་མི་ཞེས་པའི་མིང་འདི་སྤྱད་ནའང་མིང་དོན་དང་མི་མཚུངས་སོ། །
སྐྱེ་འགྲེའི་ཚེ་སྲོག
ད་ནི་ཚེ་སྲོག་གི་ངེས་ལུགས་ལ་འགྱུར་བ་གཏོང་སྲིད་པའི་ཚན་རིག་གསར་པ་གཉིས་པ་
སྟེ། སྐྱེ་འགྲེའི་བཟོ་སྐྲུན་གླེང་བར་བྱ། སྐྱེ་འགྲེའི་བཟོ་སྐྲུན་གྱིས་སྐྱེ་མེད་དང་སྐྱེ་ལྡན་ཕུང་ཚན་ཟུང་
རིགས་ལ་སྐྱེ་དངོས་རྫས་འགྱུར་གྱི་ལག་པ་སྤྲད་པ་ནི་དཔེ་མཚོན་ཞིག་རེད། ཚད་ངེས་ཅན་ཞིག་
གི་སྟེང་ནས་བཤད་ན། དེང་གི་མི་ཕལ་ཆེ་བ་ཞིག་སྐྱེ་དངོས་རྫས་འགྱུར་གྱི་མིའི་རིགས་སུ་གཏོགས་
ཏེ། སྒྲིག་ཆས་སྣ་ཚོགས་ལ་བརྟེན་ནས་ང་ཚོའི་དབང་པོ་དང་ནུས་པ་ལ་རོགས་འདེགས་བྱེད་ཀྱིན་
ཡོད། དཔེར་ན། མིག་ཤེལ་དང་སྙིང་འཕར་སྐུལ་ཆས། རོགས་འདེགས་ཡོ་བྱད་ཀྱི་རིགས། ཐ་ན་རྩིས་
འཁོར་དང་ལག་ཁྱེར་ཁ་པར(འདི་ལྟར་བྱས་ན་ཀླད་ཆེན་གྱི་ཉར་ཚགས་དང་གཞི་གྲངས་བཀོད་
སྒྲིག་བྱེད་པའི་འགན་འཁུར་ཇེ་ཡང་དུ་གཏོང་ཐུབ། )བཅས་ཀྱང་འདུ། ཡིན་ན་ཡང་ང་ཚོ་དངོས་
སུ་སྐྱེ་དངོས་རྫས་འགྱུར་གྱི་མི་ངོ་མ་ཞིག་ཏུ་འགྱུར་བའི་སྒོ་ཐེམ་བརྒལ་བའི་སྒང་ཡིན་ཞིང༌། ངེས་
པ་དོན་གྱིས་སྐྱེ་མེད་ཕུང་ཚན་དང་ལུས་ཕུང་གཉིས་ཟུང་འབྲེལ་བྱས་ནས་ཁ་བྲལ་ཐབས་མེད་པར་
གྱུར་ཏེ། ང་ཚོའི་འཇོན་ནུས་དང་འདོད་པ། རང་གཤིས། ཐོབ་ཐང་ལ་སོགས་པར་བསྒྱུར་བཀོད་གཏོང་ཐུབ་པ་རེད།
ཨ་རིའི་རྒྱལ་སྲུང་སྔོན་ཐོན་ཞིབ་འཇུག་འཆར་འགོད་སྡེ་ཁག
ནི། ཨ་རིའི་གཞུང་ཕྱོགས་ཀྱི་དམག་དོན་ཞིབ་འཇུག་ལས་ཁུངས་ཤིག་ཡིན་ལ། དེས་སྐྱེ་འགྲེའི་
འབུ་སྲིན་ལ་ཞིབ་འཇུག་བྱེད་བཞིན་ཡོད། འདིར་བཤད་པ་ནི་སྦྲང་ནག་དང་བསེ་སྦྲང་གི་ཁོག་ཏུ་
འདུས་སྙིང་བཅུག་སྟེ། མིའམ་འཕྲུལ་ཆས་ཀྱིས་རྒྱང་རིང་ནས་འབུ་སྲིན་ལ་ཁ་ལོ་བསྒྱུར་
ནས་འབུ་སྲིན་ལ་ཕྱི་རོལ་གྱི་ཆ་འཕྲིན་བསྡུ་རུ་འཇུག་བཞིན་ཡོད། འདི་ལྟ་བུའི་སྦྲང་ནག་གི་གསང་
མྱུལ་པ་རྣམས་དགྲ་བོའི་སྤྱི་ཁྱབ་པུའུ་ཡི་གྱང་ངོས་སུ་བབས་ནས་གསང་བ་མཐའ་དག་ལ་ལྐོག་
ཉན་བྱེད་ཐུབ་པ་དང༌། གལ་སྲིད་བཟུང་མ་ནུས་ཚེ་ང་ཚོས་དགྲ་བོའི་འཆར་གཞི་མ་ལུས་ཤེས་
རྟོགས་འབྱུང་ཐུབ། སྤྱི་ལོ2006ལོར་ཨ་རིའི་མཚོ་དམག་གི་མཚོ་གཏིང་དམག་འཐབ་ལྟེ་ག
ཀྱིས་ཀྱང་སྔོན་ཆད་འདྲ་བཟོའི་ཆུ་སྲིན་གསར་གཏོད་ཀྱི་འཆར་
གཞི་བཏོན་ཏེ། “དམག་འཐབ་ལྟེ་གནས་འདིས་ཉ་སྤྱོད་འདུས་སྙིང་ཞིག་ཞིབ་འཇུག་གསར་སྤེལ་
བྱེད་བཞིན་ཡོད་པས། འདི་ཉ་རིགས་ཀྱི་དབང་རྩར་བཅུག་རྗེས་ཉ་རིགས་དེའི་བྱ་སྤྱོད་ལ་ཁ་ལོ་
བསྒྱུར་ཐུབ” ཅེས་བཤད་པ་རེད། ཆུ་སྲིན་ལ་ཁབ་ལེན་ར་བ་མྱུལ་ཞིབ་བྱེད་པའི་ནུས་པ་རང་ཆས་
སུ་མངའ་ལ། མིག་སྔར་མིའི་རིགས་ཀྱི་གསར་གཏོད་བྱས་པའི་མྱུལ་ཞིབ་འཕྲུལ་ཆས་ཐམས་ཅད་
ལས་སྐྱེན་པོ་ཡོད་ཙ་ན། གསར་གཏོད་པ་རྣམས་ཀྱིས་ཆུ་སྲིན་གྱི་འཇོན་ནུས་འདི་བེད་སྤྱད་དེ་ཆུར་
འཛུལ་དམག་གྲུ་དང་ཆུ་འབོམ་ལས་ཐོན་པའི་ཁབ་ལེན་ར་བར་རྩད་ཞིབ་ཐུབ་རྒྱུའི་རེ་བ་བྱེད་ཀྱིན་ཡོད།
ཤེས་མི་ཡང་སྐྱེ་དངོས་རྫས་འགྱུར་གྱི་མི་རུ་འགྱུར་བཞིན་པའི་སྒང་ཡིན་ཏེ། ཉེ་ལམ་གསར་དུ་
ཐོན་པའི་ཉན་ཕན་ཡོ་བྱད་ལ་སྐབས་འགར “སྐྱེ་དངོས་རྫས་འགྱུར་གྱི་རྣ་བ” ཟེར་ཞིང་། ཕྱི་ངོས་
ཀྱི་སྐད་སྦུག་ལས་ཕྱི་ལོགས་ཀྱི་སྒྲ་བསྡུས་ཏེ་དབྱེ་འབྱེད་དང་མིའི་སྐད་ཡིན་མིན་ལ་བརྟག་རྗེས།
གློག་རླབས་བརྡ་རྟགས་ལ་བསྒྱུར་ཏེ་ཐད་ཀར་སྒྲ་འཛིན་གྱི་དབང་རྩ་ལ་སྐྱེལ་བ་དང༌། དེ་ནས་ཀླད་པའི་ནང་དུ་བརྒྱུད་སྤྲོད་བྱེད་ཀྱིན་ཡོད།
འཇར་མན་གྱི “མིག་གི་མཐོང་བྱེད་དྲ་སྐྱི་བརྗེ་བའི” སྤྱི་གཉེར་ཁང་
ལ་སྲིད་གཞུང་གི་མ་དངུལ་ཐོབ་སྟེ། མིའི་བཟོས་མཐོང་བྱེད་དྲ་སྐྱིའི་རིགས་ཤིག་གསར་སྤེལ་བྱེད་
བཞིན་ཡོད་པ་དང༌། འདིས་ལོང་བ་རྣམས་ཀྱི་མིག་དབང་གི་ནུས་པ་གང་ལ་གང་འཚམ་ཞིག་སླར་
གསོ་བྱེད་ཐུབ། དེའི་བྱེད་ཐབས་ནི་འདུས་སྙིང་ཕྲ་མོ་ཞིག་ལོང་བའི་མིག་ནང་དུ་འཇུག་དགོས་པ
དང༌། འོད་ཚོར་ཆས་ཀྱིས་མིག་ལ་འཕྲོ་བའི་འོད་ཐིག་བསྡུ་ལེན་བྱས་རྗེས། འོད་ནུས་གློག་ནུས་ལ་
བསྒྱུར་ཏེ་མཐོང་བྱེད་དྲ་སྐྱི་སྟེང་གི་གནོད་སྐྱོན་ཕོག་མེད་པའི་དབང་རྩའི་ཕྲ་ཕུང་ལ་ཟུག་གཟེར་
སློང་བ་དང༌། ཕྲ་ཕུང་གིས་དབང་རྩའི་ཚོར་བ་ལ་བརྟེན་ནས་ཀླད་ཆེན་ལ་ཟུག་གཟེར་བསླངས་
ན། མཐོང་ཚོར་གཟུགས་བརྙན་དུ་བསྒྱུར་ཐུབ། མིག་སྔར་ཚན་རྩལ་འདིས་ནད་པར་བར་སྟོང་དང་
གསལ་བྱེད་ཡི་གེ་ངོས་འཛིན་གྱི་ནུས་པ་ལྡན་པར་བྱས་པར་མ་ཟད། ཐ་ན་མིའི་ངོ་གདོང་ཡང་ངོས་འཛིན་ནུས་སོ། །
སྤྱི་ལོ2001ལོར་ཨ་རིའི་ཆུ་གློག་བཟོ་པ་རྗེ་ཞིས་ཧྲ་ལི་ཝུན་དོན་རྐྱེན་ཞིག་གི་དབང་གིས་
སྟབས་མ་ལེགས་པར་རྨས་སྐྱོན་བྱུང་སྟེ། ལག་ཟུང་དཔུང་བ་མན་ཆད་གཅོད་དགོས་པ་བྱུང་། ཡིན་
ན་ཡང་ཆི་ཅཱ་ཀོ་ཡི་བདེ་ཐང་སླར་གསོ་ཞིབ་འཇུག་ལྟེ་གནས་ཀྱིས་
རོགས་རམ་འོག ཁོང་ལ་སྐྱེ་དངོས་རྫས་འགྱུར་གྱི་ལག་ཟུང་ཞིག་སྤྲད་པ་རེད། ལག་ཟུང་གསར་པ་
འདིའི་ཐུན་མིན་གྱི་ཆ་ནི་ནང་སེམས་ཀྱི་འདུ་ཤེས་ལ་བརྟེན་ནས་ཁ་ལོ་བསྒྱུར་ཐུབ་པ་དེ་ཡིན་ཞིང་།
རྗེ་ཞིས་ཀྱི་ཀླད་ཆེན་གྱིས་དབང་རྩའི་བརྡ་རྟགས་བཏང་མ་ཐག དེ་ནས་གློག་ཀླད་ཕྲ་མོས་གློག་
རྡུལ་བརྡ་རྟགས་ལ་བསྒྱུར་ན་ལག་པ་འགུལ་ཐུབ་པ་རེད། དེའི་ཕྱིར་རྗེ་ཞིས་ཀྱིས་ལག་པ་གཡས་
པ་ཡར་འགྱོག་འདོད་པའི་སྐབས་སུ་བསམ་བཞིན་དུ་བྱས་པ་ཡིན། ཡིན་ནའང༌། ང་ཚོ་སྤྱིར་བཏང་
གི་མི་རྣམས་ཀྱིས་བསམ་བཞིན་མ་ཡིན་པའི་བྱ་སྤྱོད་འགུལ་སྐྱོད་བྱ་ཐུབ། གློག་རྡུལ་གྱི་ལག་ཟུང་
འདིས་སྒྲུབ་ཐུབ་པའི་བྱ་བ་རྒྱུན་ལྡན་གྱི་མིའི་ལག་པ་དང་བསྡུར་ན་མང་པོ་ཞིག་མི་ནུས་ཀྱང་རྗེ་
ཞིས་ནམ་རྒྱུན་འཚོ་བའི་ཁྲོད་ཀྱི་བྱ་བ་སླ་མོ་དག་ཐག་གཅོད་བྱེད་ཐུབ། ཁུ་ལའོ་ཏི་ཡ་སྨི་ཆེར་ནི་
ཨ་རིའི་དམག་མི་ཞིག་ཡིན་ཞིང་། ཁོ་མོ་ཉེ་ཆར་ལས་འཛོལ་ཞིག་གི་ཁྲོད་ནས་ལག་པ་ཡ་གཅིག་
བཅད་སོང་བས། ད་ཆ་ཁོ་མོར་ཡང་སྐྱེ་དངོས་རྫས་འགྱུར་གྱི་ལག་པ་ཞིག་སྤྲད་ཡོད། ཚན་རིག་པས་
སྐྱེ་དངོས་རྫས་འགྱུར་གྱི་ལག་པ་མི་འགྱངས་པར་གང་འདོད་ལྟར་འགུལ་སྐྱོད་བྱས་ཆོག་པར་མ་
ཟད། ད་དུང་བརྡ་རྟགས་སླར་ཡང་ཀླད་པའི་ནང་དུ་སྐྱེལ་ནུས་ཏེ། གོ་བདེར་བཤད་ན་རྐང་ལག་
བཅད་པའི་མི་རྣམས་ལ་རེག་བྱའི་ཚོར་བ་སླར་གསོ་བྱེད་ཐུབ་པར་ཡིད་ཆེས་ཀྱིས་གཏམས་ཡོད།
མིག་སྔར་སྐྱེ་དངོས་རྫས་འགྱུར་གྱི་ལག་ཟུང་འདིར་སྐྱེ་ལྡན་གྱི་ལག་པ་ངོ་མ་ལྟ་བུའི་ནུས་པ་
མེད་ན་ཡང་། འབྱུང་འགྱུར་ལ་མི་མངོན་པའི་སྟོབས་ཤུགས་རྫོགས་མཐའ་བྲལ་བ་ཞིག་ཡོད་པ་
བཤད་ཅི་དགོས། དཔེར་ན། ང་ཚོས་སྐྱེ་དངོས་རྫས་འགྱུར་གྱི་ལག་པར་མིའི་ལག་པ་ངོ་མ་ལས་
རིང་དུ་བརྒལ་བའི་སྟོབས་ཤུགས་བསྩལ་ཚེ། ཁུར་འཛིང་ལ་བྱང་བའི་ལུས་རྩལ་པ་ཞིག་ཡིན་ཡང་
སྐྱེ་དངོས་རྫས་འགྱུར་གྱི་སྔོན་ནས་ནུས་མེད་ཉམ་ཆུང་ཞིག་ལས་མ་འདས། དེ་མིན་སྐྱེ་དངོས་རྫས་
འགྱུར་གྱི་ལག་པ་ནི་ལོ་རེར་གསར་པ་རིམ་འཕར་བྱས་ཆོག་ལ། མིའི་ལུས་དང་ཁ་ཕྲལ་ཆོག་པ་མ་ཟད། ད་དུང་རྒྱང་རིང་ནས་ཁ་ལོ་བསྒྱུར་ནའང་ཆོག
བྱང་ཁ་ལའོ་ལེ་ནཱ་མངའ་སྡེའི་ཏུའུ་ཁི་སློབ་ཆེན་གྱི་ཚན་རིག་པས་ཉེ་ལམ་གནད་འདི་ར་
སྤྲོད་བྱས། ཁོ་ཚོས་ཆུ་བོ་གང་གཱའི་སྤྲེའུ་འགའ་ཡི་ཀླད་པའི་ནང་དུ་གློག་སྣེ་ནང་འཇུག་བྱས་ཤིང་།
དེ་ནས་གློག་སྣེ་ཡིས་ཀླད་པའི་ནང་གི་བརྡ་རྟགས་བསྡུ་གསོག་བྱས་ནས་ཕྱི་རོལ་གྱི་སྒྲིག་ཆས་སུ་
བསྐྱལ་བ་རེད། དེའི་འཕྲོར་སྤྲེའུ་ལ་འདུ་ཤེས་ཁོ་ནས་སྐྱེ་དངོས་རྫས་འགྱུར་གྱི་རྐང་ལག་ལ་ཁོ་ལོ་
བསྒྱུར་བའི་ནུས་པ་སྦྱོང་བརྡར་བྱེད་དུ་བཅུག མིང་ལ་གླིང་སྣེའི་འོད་ཅེས་པའི་མོ་སྤྲེའུ་
ཞིག་གིས་འདུ་ཤེས་ལ་བརྟེན་ནས་སྐྱེ་དངོས་རྫས་འགྱུར་གྱི་ལག་པར་ཁ་ལོ་བསྒྱུར་ཤེས་པར་མ་
ཟད། ད་དུང་རང་གི་ལག་ཟུང་ཡང་མཉམ་དུ་འགུལ་སྐྱོད་བྱེད་ཤེས་པ་རེད། ད་ལྟ་མོ་སྤྲེའུ་འདི་
ནི་རྒྱ་གར་ཆོས་ལུགས་ཁྲོད་ཀྱི་ལྷ་མོ་ནང་བཞིན་ལག་པ་གསུམ་ཡོད་པ་དང་། ཁྱད་པར་དུ་སྐྱེ་
དངོས་རྫས་འགྱུར་གྱི་ལག་པ་དེ་གྲོང་ཁྱེར་གཞན་དང་ཁང་མིག་གཞན་དུ་ཡོད་ཀྱང༌། རྒྱང་རིང་
ནས་ཁ་ལོ་བསྒྱུར་ནུས་པ་རེད། དེར་བརྟེན། ད་ལྟ་མོ་སྤྲེའུ་འདི་བྱང་ཁ་ལའོ་ལེ་ནཱའི་མངའ་སྡེའི་
དངོས་བརྟག་ཁང་དུ་བསྡད་དེ། ལག་པ་གཅིག་གིས་རང་གི་ལུས་རྒྱབ་འཕྲུག་ཅིང་། ལག་པ་ཡ་
གཅིག་གིས་མགོ་ལ་འཕྲུག ད་དུང་ལག་པ་གཅིག་གིས་ཉེའུ་ཡིའུ་གྲོང་ཁྱེར་ནས་ངང་ལག་བརྐུ་
ཐུབ། ཡིད་ཕངས་པ་ཞིག་ལ་མིག་སྔར་ད་དུང་རྒྱང་རིང་ནས་ངང་ལག་ཟ་ཐབས་བྲལ། ཡང་མིང་
ལ་དབྱི་ཏའོ་ཡ་ཞེས་པའི་མོ་སྤྲེའུ་གཞན་ཞིག་གིས་སྤྱི་ལོ2008ལོར་བྱང་ཁ་ལའོ་ལེ་
ནཱའི་མངའ་སྡེའི་དངོས་བརྟག་ཁང་གི་རྐུབ་སྟེགས་སྟེང་དུ་བསྡད་དེ། འདུ་ཤེས་ལ་བརྟེན་ནས་ཉི་
ཧོང་གི་ཅིན་ཏུའུ་ན་ཡོད་པའི་སྐྱེ་དངོས་རྫས་འགྱུར་གྱི་རྐང་པ་ལ་ཁ་ལོ་བསྒྱུར་པ་ནས་བཟུང་མོ་
སྤྲེའུ་འདིའི་མཚན་སྙན་འཛམ་གླིང་ཡོངས་ལ་ཁྱབ། ཡིན་ནའང་རྐང་པ་དེའི་ལྗིད་ཚད་ནི་སྤྲེའུ་
དབྱི་ཏའོ་ཡ་ལས་ལྡབ20ལས་ལྗིད་པ་རེད།
གྲིབ་ནད་ཅེས་པ་ནི་དབང་རྩའི་ནད་རིགས་ཤིག་ཡིན་པ་དང་། འདིས་
ནད་པའི་ལུས་པོའི་འགུལ་བསྐྱོད་ལ་ཁ་ལོ་བསྒྱུར་བའི་ནུས་པ་ཕལ་ཆེར་ཉམས་པར་བྱེད་མོད།
ཤེས་རྟོགས་ཀྱི་ནུས་པར་ཤུགས་རྐྱེན་གང་ཡང་མི་ཐེབས། ནད་འདི་ཕོག་པའི་ནད་པས་མཇུག་
མཐར་མིག་འབྲས་ཀྱི་འགུལ་བསྐྱོད་ཕྲ་མོཪ་བརྟེན་ནས་ཕྱི་རོལ་ལ་འབྲེལ་འདྲིས་བྱེད་རྒྱུ་ལས་
ཐབས་གཞན་མེད། ཡིན་ན་ཡང་། ད་ལྟ་ནད་པ་ཁ་ཤས་ཀྱི་ཀླད་པའི་ནང་དུ་ཀླད་ཆེན་བརྡ་རྟགས་
བསྡུ་ལེན་བྱེད་པའི་གློག་སྣེ་བཅུག་ཡོད་པ་དང༌། མིག་སྔར་ཚན་རིག་པས་བརྡ་རྟགས་འདི་དག་
བསྒྱུར་རྒྱུའི་ཐད་ལ་འབད་འབུངས་ལྷོད་མེད་བྱས་ཏེ། བརྡ་རྟགས་དེ་དག་འགུལ་སྤྱོད་དུ་བསྒྱུར་
འདོད་པར་མ་ཟད། ད་དུང་སྐད་ཆར་བསྒྱུར་བའི་རེ་བ་བཅངས་བཞིན་ཡོད། གལ་ཏེ་ཚོད་ལྟ་
ལེགས་འགྲུབ་བྱུང་ཚེ། ནད་པ་ཚོས་ཐད་ཀར་ཕྱི་རོལ་ལ་སྐད་ཆ་བཤད་ཐུབ་པར་མ་ཟད། ང་ཚོས་
ད་དུང་ཚན་རྩལ་འདི་སྤྱད་ནས་མི་གཞན་པའི་སེམས་ཀྱི་འདོད་ཚུལ་ཡང་རྟོགས་ཐུབ།
ཁྱད་པར་དུ་མིག་སྔར་ཞིབ་འཇུག་བྱེད་བཞིན་པའི་ཁྲོད་དུ་གསར་བརྗེའི་རང་བཞིན་ཆེས་
ཆེར་ལྡན་པ་ནི། ཐད་ཀར་ཀླད་པ་དང་རྩིས་འཁོར་གཉིས་ཕན་ཚུན་ལ་འབྲེལ་མཐུད་བྱ་སའི་ཁུངས་
སྣེ་ཞིག་གསར་གཏོད་བྱས་ཏེ། རྩིས་འཁོར་ལ་བརྟེན་ནས་མིའི་ཀླད་པའི་ནང་གི་གློག་རྡུལ་བརྡ་
རྟགས་ཀློག་ཐུབ་པར་མ་ཟད། དུས་མཚུངས་སུ་མིའི་ཀླད་པར་ཤེས་ཐུབ་པའི་གློག་རྡུལ་བརྡ་རྟགས་
ཀྱང་ནང་འཇུག་བྱས་ཆོག་པ་དེ་རེད། གལ་ཏེ་སྒྲིག་ཆས་འདི་ལྟ་བུ་ཞིག་ལེགས་འགྲུབ་ཡོང་ཚེ། ཀླད་
པ་ཐད་ཀར་རྩིས་འཁོར་ལ་སྦྲེལ་པའམ་ཡང་ན་ཀླད་པ་ཁ་ཤས་མཉམ་དུ་སྦྲེལ་ཏེ། “ཀླད་པའི་བར་
གྱི་དྲ་རྒྱ” ཞིག་ཆགས་སུ་བཅུག་ན་གནས་ཚུལ་ག་འདྲ་ཞིག་ཡིན་ནམ། གལ་ཏེ་ཀླད་པས་ཐད་ཀར་
ཐུན་མོང་གི་དྲན་ཤེས་ཉར་འཇོག་བྱེད་ཐུབ་ཚེ། མིའི་རིགས་ཀྱི་དྲན་ཤེས་དང་འདུ་ཤེས། ཐོབ་ཐང་
བཅས་ལ་ཤུགས་རྐྱེན་ཅི་འདྲ་ཞིག་ཐེབས་སྲིད་དམ། དཔེ་བཞག་ན་གནས་ཚུལ་དེ་ལྟ་བུའི་འོག་
ཏུ་སྐྱེ་དངོས་རྫས་འགྱུར་གྱི་མིས་མི་གཞན་གྱི་བློ་བརྐུ་ལེན་བྱེད་ཐུབ། མི་ཞིག་ལ་གཏན་ནས་རྒྱུས་
མངའ་མེད་ལ། ཁོང་གི་རང་རྣམ་ལ་ཡང་བལྟས་མྱོང་མེད་པ་དང་། རྟོག་བཟོ་ལ་བརྟེན་པ་ཡང་
མ་ཡིན་པར་ཐད་ཀར་མི་དེའི་དྲན་ཤེས་མཐའ་དག་རང་ཉིད་ཀྱི་ཡིན་པ་ཇི་བཞིན་བྱེད་ནུས་ལ།
ཁྱད་པར་དུ་འདིའི་སྐབས་ཀྱི་མི་གཞན་ཞེས་པ་ནི་སྐྱེས་པ་ཞིག་ཡིན་སྲིད་ལ། བུད་མེད་ཅིག་ཀྱང་
ཡིན་སྲིད། འདི་འདྲའི་ཐུན་མོང་གི་དྲན་ཤེས་ཀྱི་གོ་དོན་འདིས་རང་དང་ཕོ་མོ་ངོས་འཛིན་ཐད་
ལ་ཤུགས་རྐྱེན་གང་ཞིག་ཐེབས་སྲིད་དམ། གནས་བབ་འདི་ལྟ་བུའི་འོག་ཏུ་ང་ཚོས “རང་ཉིད་ལ་
ངོས་འཛིན་ཇི་ལྟར་བྱ” དགོས་སམ། དེ་ལས་གང་དག་ནི་རང་ཉིད་ཀྱི་ཕུགས་འདུན་ཡིན་པ་ལས་
ཐུན་མོང་གི་དྲན་འཛིན་ཁྲོད་ཀྱི་འདོད་བློ་མིན་པ་ཇི་ལྟར་ཤེས།
སྐྱེ་དངོས་རྫས་འགྱུར་གྱི་མི་ལྟ་བུ་ནི་མིའི་རིགས་ཀྱི་ཁོངས་སུ་མི་གཏོགས་པར་མ་ཟད། ཐ་
ན་སྐྱེ་ལྡན་སྐྱེ་དངོས་ཀྱི་གྲས་སུ་ཡང་མི་གཏོགས་པར། རྩ་བ་ནས་ཐ་དད་པའི་སྐྱེ་རིགས་གསར་པ་
ཞིག་ཡིན་ལ། འདི་མཐའ་དག་ནི་རྩ་བའི་ཐོག་གི་འགྱུར་ལྡོག་ཡིན་པ་ལས། དེའི་ཁྲོད་ཀྱི་མཚན་
ཉིད་རིག་པ་དང་སེམས་ཁམས། ཆབ་སྲིད་སོགས་ལ་ཐེབས་པའི་ཤན་ཤུགས་ནི་ང་ཚོས་ཚོད་འཛིན་བྱ་ཐབས་བྲལ་ལོ། །
ཚེ་སྲོག་ཡན་གར་བ་ཞིག
ཚེ་སྲོག་གི་ངེས་ལུགས་ལ་འགྱུར་བ་གཏོང་བའི་བྱེད་ཐབས་གསུམ་པ་ནི། རྦད་དེ་སྐྱེ་མེད་ཀྱི་
ཚེ་སྲོག་ཡན་གར་བ་ཞིག་གསར་གཏོད་བྱེད་པ་དེ་ཡིན་ལ། དཔེ་མཚོན་རང་བཞིན་གྱི་དཔེ་བརྗོད་
ཅིག་ཡོད་པ་ནི། རང་རྐྱ་ཐུབ་པའི་སྒོ་ནས་འཕེལ་འགྱུར་ཐུབ་པའི་རྩིས་འཁོར་གྱི་སྒྲིག་རིམ་དང་
རྩིས་འཁོར་གྱི་ནད་དུག་ལྟ་བུའོ། །
ད་ལྟའི་རྒྱུ་འཕྲིན་བཟོ་སྐྲུན་གྱི་འཇིག་རྟེན་དུ་ཆེས་རྒྱུག་ཆེ་བའི་ཁྱབ་ཁོངས་ནི། གཞི་རྒྱུའི་
སྒྲིག་རིམ་ཇུས་འགོད་བྱ་རྒྱུ་དེ་རེད། སྒྲིག་རིམ་ཇུས་འགོད་པ་ཕལ་ཆེ་བའི་
ཕུགས་འདུན་ནི་གསར་གཏོད་པར་བརྟེན་མི་དགོས་ཤིང་། རྩ་བ་ནས་རང་འགུལ་སྒོས་སློབ་སྦྱོང་
དང་རིམ་འགྱུར་ཐུབ་པའི་སྒྲིག་རིམ་ཞིག་ཇུས་འགོད་བྱ་རྒྱུ་དེ་ཡིན་ནོ། །གནས་བབ་འདི་ལྟ་བུའི་
འོག་ཏུ་སྒྲིག་རིམ་ཇུས་འགོད་པ་ནི་རྩ་བའི་སྒུལ་ཤུགས་ཤིག་ལས་མ་འདས་ཤིང་།
གལ་སྲིད་སྒྲིག་རིམ་འཁོར་བསྐྱོད་བྱེད་དུ་བཅུག་མ་ཐག་ནས་བཟུང་རང་དབང་གིས་རིམ་འགྱུར་
བྱེད་པ་ལས། གསར་གཏོད་པ་གཙོར་བྱས་པའི་མི་སུས་ཀྱང་དེའི་འཕེལ་རྒྱས་ཀྱི་ཁ་ཕྱོགས་ལ་ཁ་ལོ་བསྒྱུར་མི་ཐུབ།
ང་ཚོར་ད་ལྟ་སྒྲིག་རིམ་འདིའི་མ་དཔེ་ཡོད་དེ། དེ་ནི་ནམ་རྒྱུན་མཐོང་བའི་རྩིས་འཁོར་གྱི་
ནད་དུག་ཡིན། རྩིས་འཁོར་གྱི་ནད་དུག་དྲ་རྒྱའི་ཐོག་མཆེད་དུས། རང་རྐྱ་ཐུབ་པའི་སྒོ་ནས་རྒྱུན་
ཆད་མེད་པར་རང་ཉིད་ས་ཡ་དུ་མ་ནས་དུང་ཕྱུར་དུ་མ་འདྲ་བཟོ་བྱས་ཏེ། ཕྱོགས་གཅིག་ནས་དུག་
འགོག་མཉེན་ཆས་ལ་གཡོལ་བ་དང༌། ཕྱོགས་གཞན་ཞིག་ནས་ནད་དུག་གཞན་དང་དྲ་རྒྱའི་བར་
སྟོང་འཕྲོག་རྩོད་བྱ་དགོས། ནམ་ཞིག་གི་ཚེ་ལ་ནད་དུག་རང་གིས་རང་ཉིད་འདྲ་བཟོ་བྱེད་དུས་
ནོར་འཁྲུལ་ཞིག་བྱུང་ཚེ། རྩིས་འཁོར་གྱི་ཐོལ་འགྱུར་ཞིག་ཏུ་གྱུར། ཐོལ་འགྱུར་འདི་ལྟ་བུ་ནི་མ་གཞི་
ནད་དུག་ཇུས་འགོད་པས་སྐབས་འགར་སྐབས་བསྟུན་འདྲ་བཟོ་བྱེད་དུས་བསམ་བཞིན་དུ་ནོར་
འཁྲུལ་འབྱུང་བར་བྱས་པ་ཞིག་ཡིན་སྲིད་ལ། སྐབས་བསྟུན་ག་གེ་མོར་བྱུང་བའི་ཧེ་བག་ཅིག་ཡིན་
ཡང་སྲིད། སྟེས་དབང་གི་གནས་བབ་ཅིག་ལ་ཆ་བཞག་ན། ཐོལ་འགྱུར་བྱུང་བའི་ནད་དུག་དུག་
འགོག་མཉེན་ཆས་ཀྱི་རྩད་ཞིབ་ལ་གཡོལ་ཐུབ་པར་མ་ཟད། ད་དུང་རྩིས་འཁོར་གཞན་དག་ལ་
གནོད་སྐྱོན་བཟོ་པའི་ནུས་པ་ཡང་སོར་འཇོག་བྱས་ཏེ་སྐྱེ་འཕེལ་བྱེད་མགོ་བརྩམས་པ་རེད། དུས་ཀྱི་
འགྲོས་དང་བསྟུན་ནས་དྲ་རྒྱའི་བར་སྟོང་དུ་མིའི་རྩོལ་བས་ཇུས་འགོད་བྱས་པ་མ་ཡིན་པ་དང་སྐྱེ་
མེད་རིམ་འགྱུར་ལས་གྲུབ་པའི་རྣམ་པ་གསར་པའི་ནད་དུག་གི་བཀང་ངེས་སོ། །
ནད་དུག་འདི་དག་ཚེ་སྲོག་ཅིག་ལ་བརྩིས་ཆོག་གམ་ཞེ་ན། དེ་ནི་མི་རེ་རེས་བཞག་པའི “ཚེ་
སྲོག” གི་གོ་དོན་ལ་རག་ལས་ཏེ། དེ་དག་ཀྱང་དངོས་གནས་སྒྲིག་རིམ་གསར་པ་ལ་བརྟེན་ནས་རིམ་
འགྱུར་བྱུང་ཞིང་། རྦད་དེ་སྐྱེ་ལྡན་རིམ་འགྱུར་གྱི་ངེས་ལུགས་དང་ཚད་བཀག་ལས་འདས་ཡོད།
ང་ཚོས་སླར་ཡང་འབྱུང་སྲིད་པ་གཞན་ཞིག་ལ་ཚོད་དཔག་ཅིག་བྱ། གལ་སྲིད་ཁྱོད་ཀྱིས་རང་
གི་ཀླད་པ་ཧྲིལ་པོ་སྲ་སྡེར་ཞིག་ཏུ་ཆ་འཇོག་བྱས་ཏེ། རྩིས་འཁོར་སྤྱད་ནས་ནང་དོན་ལ་ལྟ་བར་ཆ་
བཞག་ན། རྩིས་འཁོར་ལ་ཤེས་མི་ནང་བཞིན་གྱི་བསམ་བློ་དང་ཚོར་ཤེས་ཡོད་སྲིད་དམ། གལ་ཏེ་
སྲིད་ན་དེ་ནི་ཁྱོད་རང་ཉིད་ཡིན་དགོས་སམ་ཡང་ན་མི་གཞན་ཞིག་ཡིན་དགོས། གལ་སྲིད་རྩིས་
འཁོར་སྒྲིག་རིམ་ཇུས་འགོད་པས་ཨང་གྲངས་ལས་གྲུབ་པའི་མི་སྒེར་གྱི་སེམས་ཁམས་ལྡན་པ་ཞིག་
གསར་གཏོད་བྱས་ཤིང༌། དེ་ཡང་རྩིས་འཁོར་གྱི་སྒྲིག་རིམ་ཨང་ཀིས་གྲུབ་པ་ཡིན་ཡང༌། དེར་ཚོར་
བ་དང་འདུ་ཤེས། ཡིད་འཛིན་སོགས་ཡོད་པའི་དབང་དུ་བཏང་ན། འདི་ཡང་སྙིང་ཅི་ཞིག་ལ་ངོས་
འཛིན་དགོས་སམ། གལ་སྲིད་ཁྱོད་ཀྱིས་སྒྲིག་རིམ་འདི་རྩིས་འཁོར་ཐོག་ནས་འཁོར་བསྐྱོད་བྱེད་དུ་
བཅུག་ཚེ། འདི་མི་ཞིག་ལ་ངོས་འཛིན་བྱས་ན་རུང་ངམ། ཡང་གལ་སྲིད་ཁྱོད་ཀྱིས་སྒྲིག་རིམ་འདི་
རྩིས་འཁོར་ནང་ནས་མེད་པར་བྱས་ན། ལྐོག་གསོད་བྱས་པར་བརྩིས་ཆོག་གམ། ང་ཚོས་མི་འགྱངས་
པར་གོང་གི་གནད་དོན་དེ་དག་གི་དྲིས་ལན་ཤེས་ཐུབ། སྤྱི་ལོ2005ལོར “ཀླད་སྔོན་འཆར་གཞི”
ཞེས་པ་ཞིག་གསར་དུ་བཙུགས་ཤིང་། དེས་རྩིས་འཁོར་ལ་བརྟེན་ནས་ཀླད་པ་ཆ་
ཚང་ཞིག་གསར་སྐྲུན་བྱས་ཏེ། གློག་རྡུལ་ཀླད་པའི་དབང་རྩའི་དྲ་རྒྱ་ཡི་ཚབ་བྱ་རྩིས་བྱས། འཆར་
གཞི་འདོན་མཁན་གྱིས་བཤད་པ་ལྟར་ན། གལ་སྲིད་མ་དངུལ་འདང་ངེས་ཤིག་ཡོད་ཚེ། ཧ་ལམ་
ལོ10ནས20ནང་དུ་རྩིས་འཁོར་སྟེང་དུ་མིའི་ཀླད་པ་གསར་བཟོ་བྱ་ཐུབ་པར་མ་ཟད། ད་དུང་སྐད་
ཆ་དང་བྱ་སྤྱོད་ཀྱང་རྒྱུན་ལྡན་གྱི་མི་དང་ཁྱད་པར་མེད་ཅེས་བཤད་པ་རེད། ད་ལྟའི་བར་དུ་མཁས་
པ་ཡོད་དོ་ཅོག་གིས་མགྲིན་གཅིག་ཏུ་མིའི་ཀླད་པའི་འཁོར་སྐྱོད་བྱེད་སྟངས་དང་རྩིས་འཁོར་
གཉིས་འདྲ་མཚུངས་ཡིན་པར་སྨྲ་བ་མ་ཡིན་མོད། ( དེར་བརྟེན་དེང་དུས་ཀྱི་རྩིས་འཁོར་ལ་བརྟེན་
ནས་འདྲ་བཟོ་བྱེད་ཁག་པོ་རེད།) རྐྱེན་འདི་ལ་བརྟེན་ནས་མཐའ་གཅིག་ཏུ་མི་སྲིད་པར་སྙམ་སྟེ་
ཁྱད་གསོད་བྱ་མི་རིགས། སྤྱི་ལོ2013ལོར་ཀླད་སྔོན་འཆར་གཞི་ཡིས་ཡོ་རོབ་མནའ་འབྲེལ་ས་ནས་ཡོ་སྒོར་དུང་ཕྱུར10མ་དངུལ་ཡང་ལོན་ཡོད་དོ། །
རྣམ་པ་ཐ་དད་པའི་སྣང་ཚུལ།
མིག་སྔར་གནད་འགག་གསར་པ་ཐམས་ཅད་ལས་ཆ་ཤས་ཕྲ་མོ་ཙམ་མ་གཏོགས་ལེགས་
འགྲུབ་བྱུང་མེད། ཡིན་ན་ཡང་། 2014ལོར་འཛམ་གླིང་འདིའི་སྟེང་དུ་རིག་གནས་གཞི་ནས་སྐྱེ་
དངོས་རིག་པའི་འཆིང་རྒྱ་ལས་ཐར་ཞིང་། ད་ལྟ་ང་ཚོས་ཁོར་ཡུག་གི་འཇིག་རྟེན་ལ་བསྒྱུར་བཀོད་
བྱེད་ནུས་པ་ཙམ་མིན་པར། ཁྱད་པར་དུ་རང་ཉིད་ཀྱི་ལུས་ཁམས་དང་ནང་སེམས་ལ་ཡང་བསྒྱུར་
བཀོད་བྱེད་ཐུབ་པར་མ་ཟད། འཕེལ་རྒྱས་ཀྱི་མྱུར་ཚད་ད་དུང་བློ་ཡུལ་ལས་འདས་པའི་ཚོད་དུ་
གདའ། ཁྱབ་ཁོངས་སྔར་ལས་མང་པོ་ཞིག་གི་ལས་ཀ་བྱེད་སྟངས་ལ་བཙན་ཤུགས་ཀྱིས་འགྱུར་ལྡོག་
ཆེན་པོ་བཏང་བས་སྔ་མ་ནང་བཞིན་སྟབས་བདེ་གཏན་ནས་བཟོ་མི་ཆོག ཁྲིམས་རྩོད་པས་གསང་
དོན་དང་ཐོབ་ཐང་ཁས་ལེན་སྐོར་གྱི་གནད་དོན་ལ་ཡང་བསྐྱར་བསམ་གཞིགས་བྱ་དགོས་པ་དང་།
རྒྱལ་ཁབ་ཁག་གི་སྲིད་གཞུང་གིས་སྨན་བཅོས་དང་ལུས་ཁམས་བདེ་སྲུང༌། འདྲ་མཉམ་སོགས་ལ་
ཡང་བསྐྱར་བསམ་གཞིགས་བྱ་དགོས། ལུས་རྩལ་མཐུན་ཚོགས་དང་སློབ་གསོའི་ལས་ཁུངས་ཀྱིས་
དྲང་སྙོམས་ཀྱི་འགྲན་རྩོད་དང་གྲུབ་འབྲས་ལ་བསྐྱར་དུ་ཚད་གཞི་བཟོ་དགོས་པ་དང་། ལས་འཁྱུར་
ངལ་གསོའི་ཐེབས་རྩ་དང་ངལ་རྩོལ་ནུས་ཤུགས་ཀྱི་ཚོང་རར་ཡང་བསྐྱར་ལེགས་སྒྲིག་བྱེད་དགོས།
འབྱུང་འགྱུར་གྱི་ལོ་ན60ཅན་དག་ད་ལྟའི་ལོ་ན30ཅན་ལྟ་བུ་ཞིག་ཡིན་སྲིད། དེ་དག་ཚང་མས་སྐྱེ་
དངོས་བཟོ་བཀོད་དང་སྐྱེ་དངོས་རྫས་འགྱུར་གྱི་མི། སྐྱེ་མེད་ཚེ་སྲོག་བཅས་ཀྱིས་བསྐྱེད་པའི་དཀའ་གནད་ལ་གདོང་གཏོད་དགོས།
ཐེངས་དང་པོར་མིའི་རིགས་ཀྱི་གཞི་རྒྱུའི་གོ་རིམ་གཏན་ལ་ཕབ་དུས་ལོ15སྤྱད་ནས་འགྲོ་སོང་
ཨ་སྒོར་དུང་ཕྱུར30བཏང་བ་རེད། ད་ལྟ་གཟའ་འཁོར་འགའི་དུས་ཡུན་ནང་དུ་འགྲོ་སོང་ལ་ཨ་
སྒོར་བརྒྱ་ཕྲག་འགའ་བཏང་ཚེ། མི་གཅིག་གིས་ཀྱང་གཞི་རྒྱུའི་གོ་རིམ་གཏན་འཁེལ་བྱ་ནུས་པས།
མི་རེ་རེའི་ཐུན་མིན་གྱིDNAལ་གཞིགས་ཏེ་མི་སྒེར་ཅན་གྱི་གསོ་རིག་དུས་རབས་ཀྱི་སྒོ་གླེགས་
ཡངས་པོར་ཕྱེས། ཁྱོད་ཀྱི་ཁྱིམ་ཚང་སྨན་པས་འཕྲལ་དུ་ཁྱོད་ལ་གློ་སྐྲན་འབྱུང་ཚད་ཤིན་ཏུ་མཐོ་
རུང་། སེམས་ཁྲལ་བྱ་ཆེ་ན་སྙིང་ནད་འབྱུང་སྲིད་ཅེས་བཤད་འོང་ཞིང༌། སྨན་པས་ད་དུང་ཁྱེད་ལ་
མི92%ལ་ཕན་པའི་སྨན་དེས་ཁྱོད་ལ་ཕན་མི་ཐོགས་པ་དང༌། དེ་ལས་ལྡོག་སྟེ་རྒྱུན་པར་སྲོག་ལ་
གནོད་པའི་སྨན་ག་གེ་མོ་ཞིག་ནི་ཁྱོད་ལ་ཤིན་ཏུ་ཕན་པ་སོགས་བཤད་འོང༌། རྨད་དུ་བྱུང་བའི་
སྨན་བཅོས་ཀྱི་འཇིག་རྟེན་ཞིག་ད་ལྟ་དངོས་སུ་ང་ཚོའི་མིག་མདུན་དུ་ལྷགས་ཡོད་དོ། །
སྨན་བཅོས་ཤེས་བྱ་ཇེ་ལེགས་སུ་བཏང་བ་དེས་ཀྱང་མི་ཆོས་ཐད་ལ་དཀའ་རྙོག་གསར་པ་
བཟོ་བཞིན་ཡོད། ད་ལྟ་ཡང་མི་ཆོས་རིག་པ་བ་དང་ཁྲིམས་ལུགས་མཁས་པ་རྣམསDNAདང་
འབྲེལ་བའི་གསང་དོན་གྱི་དོན་རྐྱེན་དབང་གིས་ཅི་བྱ་གཏོལ་མེད་དུ་བཏང་ཡོད། ཉེན་འགོག་སྤྱི་
པའི་དབང་ཆ་ཡོད་སྲིད་དམ། གལ་སྲིད་ཉེན་འགོག་འགན་ལེན་ཞུ་མཁན་གྱི་གཞི་རྒྱུའི་ཁྲོད་དུ་
སྤྱོད་པ་རྩིང་པོའི་ཆ་འདྲེས་པ་རྟོགས་ཚེ། ཉེན་འགོག་སྤྱི་གཉེར་ཁང་ལ་འགན་སྲུང་མ་དངུལ་མཐོ་
རུ་གཏོང་རྒྱུའི་རེ་བ་འདོན་དབང་ཡོད་དམ། ཕྱིས་སུ་སྤྱི་གཉེར་ཁང་གིས་ལས་བཟོ་པ་གསར་པ་
བསྡུ་ལེན་བྱེད་དུསDNAཡི་གཞི་གྲངས་མ་གཏོགས་ལས་ཀའི་ཉམས་མྱོང་ཚད་གཞིར་མི་འཛིན་
པ་ཞིག་ཡིན་སྲིད་དམ། གླ་བདག་ཚོ་ལ་ལས་ཀ་འཚོལ་མཁན་གྱིDNAབལྟས་ཚོད་ཀྱིས་ཅུང་དམན་
པར་གཏོགས་པའི་རིགས་ལ་དམའ་འབེབས་བྱེད་པའི་དབང་ཆ་ཡོད་དམ། འདི་ལྟ་བུའི “རྒྱུད་
རྒྱུར་དམའ་འབེབས” བྱེད་པའི་ལས་ལ་ང་ཚོས་གཏུག་བཤེར་བྱས་ཆོག་གམ། སྐྱེ་དངོས་རྫས་
འགྱུར་སྤྱི་གཉེར་ཁང་གིས་སྐྱེ་དངོས་གསར་པ་ཞིག་གམ་དབང་པོ་གསར་པ་ཞིག་གསར་བསྐྲུན་
བྱས་རྗེས་ཡང་བསྐྱརDNAཡི་གོ་རིམ་གཏན་འཁེལ་གྱི་ཆེད་ཁེ་ལ་རེ་ཞུ་བྱེད་སྲིད་དམ། ང་ཚོ་ཚང་
མས་བྱ་ཕོ་ཞིག་མི་ཆེ་གེ་མོར་དབང་བ་ལ་ཁས་ལེན་ཡང་སྐྱེ་རིགས་ཤིག་རྦད་དེ་ང་ཚོར་དབང་ཆོག་གམ།
འོན་ཀྱང་གོང་གསལ་གྱི་གནད་དེ་དག་ནི་ཕྱོགས་ཙམ་ལས་མ་འདས་ཏེ། ཆ་ཡོངས་ནི་ཇེར་ཅཱ་
མེ་ཧྲིའི་འཆར་གཞི་དང་འབྱུང་འགྱུར་ལ་མིའི་རིགས་ལས་འདས་པའི་སྐྱེ་རིགས་ཤིག་གསར་གཏོད་
བྱས་ཚེ། ད་གཟོད་མིའི་རིགས་ཀྱི་མི་ཆོས་དང་སྤྱི་ཚོགས། ཆབ་སྲིད་ཀྱི་སྒྲིག་ལམ་བཅས་ལ་གནམ་
ས་བླ་འོག་བརྗེ་བ་ལྟ་བུའི་འཕོ་འགྱུར་འབྱུང་སྲིད་པ་དང་། 《འཛམ་གླིང་གི་འགྲོ་བ་མིའི་ཐོབ་
ཐང་སྐོར་གྱི་བསྒྲགས་གཏམ》དང་འཛམ་གླིང་གི་ས་གནས་སོ་སོའི་སྲིད་གཞུང་གི་སྨན་བཅོས་
ཇུས་གཞི། དམངས་ཡོངས་ཀྱི་བདེ་ཐང་འགན་བཅོལ་ཇུས་གཞི་དང་ཐ་ན་རྩ་ཁྲིམས་སོགས་གང་
ཡིན་རུང་ཚང་མས་མགྲིན་གཅིག་ཏུ་མི་ཆོས་སྤྱི་ཚོགས་ཀྱི་ཁོངས་མི་ཚང་མར་འདྲ་མཉམ་གྱི་སྨན་
བཅོས་ཐོབ་ཐང་ཡོད་པར་མ་ཟད། ལྟོས་བཅས་ཀྱིས་ཅུང་བདེ་ཐང་གི་རྣམ་པར་གནས་དགོས་པར་
འདོད་ཀྱིན་ཡོད། གལ་སྲིད་སྨན་བཅོས་ནི་ནད་རིགས་སྔོན་འགོག་དང་ནད་རིགས་གསོ་བཅོས་ཁོ་
ན་ཡིན་ན་འདི་ལས་ལེགས་པ་ཞིག་ག་ན་ཡོད། ཡིན་ན་ཡང་སྨན་བཅོས་ཀྱི་དམིགས་ཡུལ་མིའི་ནུས་
པ་མཐོར་འདེགས་གཏོང་བར་གྱུར་ན། གནས་ཚུལ་མི་འདྲ་བ་ཅི་ཞིག་ཡོང་སྲིད་དམ། མིའི་རིགས་
ཐམས་ཅད་ཀྱི་ནུས་པ་མཐོར་འདེགས་གཏོང་བ་ཡིན་ནམ། ཡང་ན་ཤེས་པ་ཅན་གྱི་སྡེའི་མི་ཉུང་
ཤས་ཤིག་ལ་ད་གཟོད་མི་ལས་འདས་པའི་ནུས་པ་ལོངས་སུ་སྤྱོད་པའི་ཐོབ་ཐང་ཡོད་པ་ཡིན།
ང་ཚོའི་དེང་རབས་དུས་མཇུག་གི་འཛམ་གླིང་འདི་ནི་ལོ་རྒྱུས་ཐོག་ཐེངས་དང་པོར་མིའི་
རིགས་ཚང་མས་རྩ་བའི་ཆ་ནས་འདྲ་མཉམ་ལོངས་སུ་སྤྱད་པ་ཡིན་ཡང་། ང་ཚོས་ད་ལྟ་ཆེས་འདྲ་
མཉམ་མིན་པའི་སྤྱི་ཚོགས་ཤིག་གསར་སྐྲུན་བྱེད་ཀྱིན་ཡོད་ཤས་ཆེ་སྟེ། ལོ་རྒྱུས་སྤྱི་ལ་གཞིགས་ན་གྲལ་
རིམ་གོང་མ་རྣམས་ཀྱིས་རྒྱུན་པར་རང་ཉིད་ནི་གྲལ་རིམ་འོག་མ་རྣམས་ལས་རིག་པ་རྣོ་ཞིང་སྟོབས་
ཆེ་བ། གང་ལྟར་སྤྱིའི་ཆ་ནས་ཕུལ་དུ་བྱུང་བ་ཞིག་ཡིན་པར་བསྙད། དེ་ནི་ཁོ་ཚོས་སྔོན་ཆད་རྟག་པར་
རང་མགོ་རང་གིས་གཡོགས་པ་ཡིན་ལ། དབུལ་པོ་ཚང་གི་བྱིས་པའི་རིག་པ་དང་རྒྱས་སྲས་ཀྱི་རིག་
པ་གཉིས་ལ་ཁྱད་ཆེན་པོ་མེད། ཡིན་ན་ཡང་ད་ལྟ་སྨན་རྫས་གསར་པའི་སྐུལ་འདེད་འོག་གྲལ་རིམ་
གོང་མའི་རང་ཉིད་མཆོག་ཏུ་འཛིན་པའི་ལྟ་བ་དངོས་གནས་དོན་དངོས་སུ་འགྱུར་ཤས་ཆེའོ། །
འདི་ནི་ཚན་རྟོག་བརྩམས་སྒྲུང་ཁྲོད་ཀྱི་སྣང་བརྙན་ཞིག་མ་ཡིན་ཏེ། ཚན་རྟོག་བརྩམས་སྒྲུང་
ཕལ་ཆེ་བའི་ཁྲོད་དུ་ང་ཚོ་དང་མཚུངས་པའི་ཤེས་མི་ལ་འོད་འགྲོས་དང་མཉམ་པའི་འཇིག་རྟེན་
འཕུར་གྲུ་དང་རྣོ་ཟེར་གྱི་མཚོན་ཆ་སོགས་སྔོན་ཐོན་ཚན་རྩལ་མངའ་བ་རེད། བརྩམས་སྒྲུང་འདི་
དག་ཁྲོད་ཀྱི་མི་ཆོས་དང་ཆབ་སྲིད་ཀྱི་དཀའ་གནད་ཕལ་ཆེ་བ་ང་ཚོའི་འཇིག་རྟེན་དང་འདྲ་བ་
རྗེས་མཐུན་དུ་སྣང་ཞིང་། ང་ཚོའི་བརྩེ་དུང་དང་སྤྱི་ཚོགས་ཀྱི་གནད་དོན་དག་མ་འོངས་པའི་
འཁྲབ་ཡུལ་ཞིག་ཏུ་སྤོས་ནས་འཁྲབ་སྟོན་བྱས་པ་ཙམ་རེད། ཡིན་ན་ཡང༌། འབྱུང་འགྱུར་ཚན་རྩལ་
གྱི་མངོན་མེད་སྟོབས་ཤུགས་ནི་རླངས་འཁོར་རམ་མཚོན་ཆ་གང་ཞིག་གསར་གཏོད་བྱ་རྒྱུ་དེ་མ་
ཡིན་པར། ཤེས་མི་རང་ཉིད་ལ་བསྒྱུར་བཀོད་བྱ་རྒྱུ་སྟེ། དེར་ང་ཚོའི་སེམས་ཚོར་དང་འདོད་བློ་
སོགས་འདུ། དོན་གྱིས་འཇིག་རྟེན་འཕུར་གྲུ་ནི་དོན་དག་ཆུང་ངུ་ཞིག་ལས་མ་འདས་ཏེ། དོན་དམ་
པར་ཧང་སངས་པར་བྱེད་པ་ནི་རྒས་རྒྱུ་མེད་པའི་སྐྱེ་དངོས་རྫས་འགྱུར་གྱི་མི་ཡིན། དེ་དག་ལ་སྐྱེ་
འཕེལ་གྱི་ནུས་པ་བྲལ་ཞིང་ཆགས་པ་ཡང་སྤྱོད་མི་དགོས་པར། ཐད་ཀར་སྐྱེ་དངོས་གཞན་དག་ལ་
ཡིད་འཛིན་མཉམ་སྤྱོད་བྱེད་ཐུབ་པར་མ་ཟད། བློ་སྒྲིམ་ནུས་པ་དང་ཡིད་འཛིན་ནུས་པ་དེང་གི་
མིའི་རིགས་ལས་ལྡབ་ཆིག་སྟོང་གི་མཐོ་བ་དང་། ཁོང་ཁྲོ་མེད་ལ་ཡིད་མུག་རྒྱུ་ཡང་མེད། ཡིན་ན་
ཡང་ཁོ་ཚོའི་ཚོར་བ་དང་འདོད་པ་ནི་ང་ཚོའི་བློ་ཡུལ་ལས་འདས་པ་ཞིག་ཡིན་ངེས།
ཚན་རྟོག་བརྩམས་སྒྲུང་གིས་རྒྱུན་པར་མ་འོངས་པ་འདི་འདྲ་ཞིག་ཡིན་པར་བརྗོད་པ་ཤིན་
ཏུ་ཉུང་སྟེ། རྒྱུ་མཚན་ནི་སྣང་ཚུལ་འདི་དག་ང་ཚོའི་བློ་ཡུལ་ལས་འགོངས་པས་དངོས་སུ་བརྗོད་
ཀྱང་རྟོགས་ཐབས་བྲལ། ཚད་ལས་འདས་པའི་སྐྱེ་དངོས་རྫས་འགྱུར་གྱི་མི་ཞིག་གི་འཚོ་བ་གློག་
བརྙན་དུ་ཕབ་སྟེ་དེང་གི་མི་རྣམས་ལ་བལྟར་བཅུག་ཚེ། དེ་ཡང་ནེ་ཨན་ཏི་ཐི་པ་ཞིག་ལ་ཧྲ་ཧྲི་པི་
ཡའི་ཟློས་གར་བསྟན་པ་དང་གཉིས་སུ་མ་མཆིས། དོན་དངོས་སུ་མ་འོངས་པའི་འཇིག་རྟེན་གྱི་
བདག་པོ་དང་ང་ཚོའི་བར་གྱི་ཁྱད་པར་ནི། ང་ཚོ་དང་ནེ་ཨན་ཏི་ཐི་པ་བར་གྱི་ཁྱད་པར་ལས་ཀྱང་
ཆེ་སྲིད་པ་དང༌། ང་ཚོ་དང་ནེ་ཨན་ཏི་ཐི་པ་གཉིས་མ་མཐའ་ཡང་མི་ཡིན་མོད། ཡིན་ན་ཡང་མ་
འོངས་པའི་འཇིག་རྟེན་གྱི་བདག་པོ་ནི་ལྷའི་མཚན་ཉིད་དང་མཐུན་པ་ཞིག་ཡིན་སྲིད་དོ། །
དངོས་ལུགས་རིག་པ་བས་སྲིད་པའི་འབར་གས་ཆེན་པོ་ནི་རྣམ་པ་ཐ་
དད་པའི་སྣང་ཚུལ་ཞིག་ཡིན་པར་འདོད་ཅིང༌། རྣམ་པ་ཐ་དད་པའི་སྣང་ཚུལ་འདི་མ་
བྱུང་བའི་ཡར་སྔོན་ལ། ང་ཚོས་ཤེས་རྟོགས་བྱུང་བའི་རང་བྱུང་ཆོས་ཉིད་ཡོད་ཚད་རྒུད་ཅིང༌། ཐ་
ན་དུས་ཚོད་ཀྱི་མཚན་ཉིད་ཀྱང་མེད་པས། སྲིད་པའི་འབར་གས “མ་བྱུང་བའི་ཡར་སྔོན” ལ་ཅི་
འདྲ་བྱ་དགོས་ལ་སོགས་སྨྲ་བ་ནི། ང་ཚོར་མཚོན་ན་སྙིང་པོ་གང་ཡང་མེད་ལ་རྟོགས་ཐབས་ཀྱང་
མེད། ཡིན་ནའང་ང་ཚོ་ཉེ་སར་བཅར་པའི་རྣམ་པ་ཐ་དད་པའི་སྣང་ཚུལ་རྗེས་མ་ནི། ད་ལྟ་ང་ཚོའི་
འཇིག་རྟེན་འདིའི་དོན་སྙིང(ཁྱོད་དང་ང་། ཕོ་དང་མོ། ཆགས་སྡང་ལ་སོགས་གང་ཡིན་རུང་།)
དུ་རློམ་པ་མཐའ་དག་འཇིག་འགྲོ་ལ། རྣམ་པ་ཐ་དད་པའི་སྣང་ཚུལ་དེའི་རྗེས་ཀྱི་བྱ་བ་གང་ཡིན་ཡང་ང་ཚོའི་ད་ལྟའི་བློ་ཡུལ་ལས་འདས་སོ། །
ཚན་རིག་པ་ཁྱད་མཚར་ཅན་ཞིག་གི་ལུང་བསྟན།
སྤྱི་ལོ1818ལོར་མཱ་རེས་ཞུས་ལེ་ཡིས《ཁྱད་མཚར་བའི་ཚན་རིག་གི་མི》
ཞེས་པ་བརྩམས་ཤིང་། དེའི་ནང་དུ་ཚན་རིག་པ་ཞིག་གིས་མིས་བཟོས་སྐྱེ་དངོས་
ཤིག་གསར་གཏོད་བྱས་མོད། ཚོད་འཛིན་མ་ནུས་པའི་དབང་གིས་ཆགས་འཇིག་མང་པོ་བཟོས་
པའི་སྐོར་བརྗོད་ཡོད། འདས་པའི་དུས་རབས་གཉིས་ཀྱི་ནང་དུ་པར་གཞི་གྲངས་ལས་འདས་པ་
ཞིག་གིས་རྒྱུན་མི་ཆད་པར་གཏམ་རྒྱུད་དེ་འདྲ་བཤད་ཀྱིན་ཡོད་པས། ཚན་རིག་གི་ལྷ་སྒྲུང་གསར་
པའི་གཙོ་རྒྱུག་གི་དོན་སྤྱི་གལ་ཆེན་ཞིག་ཏུ་གྱུར། ཧོབ་ཀྱིས་བལྟས་ན། ཁྱད་མཚར་གྱི་ཚན་རིག་གི་
མི་ཞེས་པས་ང་ཚོར་གལ་སྲིད་ལྷའི་དབང་ཆ་ལས་བརྒལ་བ་དང་ཚེ་སྲོག་ལ་བསྒྱུར་བཀོད་བྱས་ཚེ།
ཆད་པ་ནན་མོ་ཕོག་འོང་ཞེས་བཤད་པ་དང་འདྲ་མོད། གཏམ་རྒྱུད་འདི་ལ་དོན་དངོས་ཐོག་དེ་
བས་ཀྱང་གཏིང་ཟབ་པའི་གོ་དོན་ཞིག་མཆིས་སོ། །
ཁྱད་མཚར་གྱི་ཚན་རིག་གི་མི་ཡིས་ཐད་ཀར་ཤེས་མི་རྣམས་ལ་འགྲན་སློང་བྱས་ཏེ། ང་ཚོ་
ཤེས་མིའི་དུས་རབས་མཇུག་སྒྲིལ་བར་དུས་ཡུན་རིང་པོ་མེད་པར་བརྗོད། གཏམ་རྒྱུད་འདིར་
གཞིགས་ན། འཛམ་གླིང་ཡོངས་སུ་ཉིང་རྡུལ་གྱི་ཆག་སྒོ་དང་སྐྱེ་ཁམས་ཆག་སྒོ་ཆེན་པོ་ཞིག་བྱུང་ན་
མ་གཏོགས། དེང་གི་ཚན་རིག་འཕེལ་རྒྱས་ཀྱི་གོམ་འགྲོས་ལྟར་ན་མི་འགྱངས་པར་ཤེས་མིའི་ཚབ་
བྱས་འགྲོ་བ་རེད། མི་རབས་གསར་པའི་བདག་པོ་རྣམས་ཀྱི་བྱད་དབྱིབས་དང་གཟུགས་དབྱིབས་
ཐ་དད་ཡིན་པར་མ་ཟད། ཐ་ན་མྱོང་རྟོགས་དང་ཚོར་བ་ཡང་ཐ་དད་ཡིན་པ་དང་། ཤེས་མི་ཕལ་
ཆེ་བ་ལ་མཚོན་ན་གཏམ་རྒྱུད་འདི་སེམས་ཁྲལ་བྱེད་དགོས་པའི་རྒྱུ་ཞིག་ཅི་ལ་མིན། ང་ཚོས་ཉན་
པར་སྤྲོ་བའི་གཏམ་རྒྱུད་ནི་མ་འོངས་པར་དབང་བསྒྱུར་བྱེད་མཁན་ཡང་ང་ཚོ་རང་ཉིད་དང་
འདྲ་བའི་མི་ཡིན་ཞིང་། མྱུར་བགྲོད་ཀྱི་འཇིག་རྟེན་འཕུར་གྲུར་བསྡད་དེ་སྐར་མ་གཞན་པའི་སྟེང་
དུ་འགྲོ་འོང་བྱེད་པ་ཞིག་ཡིན་ན་སྙམ། ཡིན་ན་ཡང་གལ་ཏེ་ང་ཚོ་དང་འདྲ་བའི་སེམས་ཚོར་དང་
མྱོང་རྟོགས་ལྡན་པའི་འབྱུང་འགྱུར་གྱི་སྐྱེ་དངོས་ཤིག་གིས་ང་ཚོ་མིང་གི་ལྷག་མ་ཙམ་ཡང་མེད་
པར་བཏང་སྟེ། འཇོན་ནུས་ང་ཚོ་ལས་ལྷག་པའི་སྐྱེ་དངོས་ཤིག་གིས་ཚབ་བྱས་ཚེ། པར་གཞི་འདིའི་
གཏམ་རྒྱུད་ཀྱིས་མི་རྣམས་སྐྱི་གཡའ་བར་བྱེད་ཅིང་དང་ལེན་བྱེད་ཐབས་བྲལ་བ་ཞིག་རེད།
ང་ཚོའི་ངོས་ནས་བཤད་ན་ཁྱད་མཚར་བའི་ཚན་རིག་གི་མི་དེ་གདོན་འདྲེ་ཞིག་ལ་བརྩིས་ཏེ་
མིའི་རིགས་སྐྱོབ་པའི་ཆེད་དུ་རྨེག་མེད་དུ་མི་གཏོར་ཀ་མེད་བྱུང་ཚེ། དེ་ནི་ཡིད་སེམས་ཅུང་བདེ་
བར་བྱེད་པའི་མཇུག་འབྲས་ཤིག་ལ་བརྩིས་ཆོག ང་ཚོ་གཏམ་རྒྱུད་འདི་ལྟ་བུར་ཤིན་ཏུ་ཉན་སྤྲོ་
བའི་རྒྱུ་མཚན་ནི། ཤུགས་ནས་མིའི་རིགས་སྔར་བཞིན་སྐྱེ་དངོས་ཀུན་གྱི་ཏོག་ཏུ་གྱུར་ཏེ་མིའི་རིགས་
ལས་འཕགས་པའི་སྐྱེ་རིགས་ཤིག་ཡོད་མི་སྲིད་པ་དང་། དེ་ལས་གཞན་མིའི་རིགས་ལ “བསྒྱུར་
བཀོད” བྱས་ཀྱང་མཐའ་མར་ཕམ་ཁ་འབྱུང་སྲིད་དེ། དེའི་རྒྱུ་མཚན་ནི་ལུས་ཁམས་ཀྱི་ནུས་ཤུགས་
ཆེར་གཏོང་ནུས་ཀྱང་ཐོགས་རེག་བྲལ་ཞིང་བླ་ན་མེད་པའི་མིའི་རིགས་ཀྱི་སེམས་ཁམས་ལ་བསྒྱུར་བཀོད་བྱེད་མི་ནུས་སྙམ་གྱིན་ཡོད།
འོན་ཀྱང་མིའི་རིགས་ཀྱིས་དང་ལེན་བྱེད་དཀའ་བའི་དོན་དངོས་ཤིག་ནི། ཚན་རིག་པས་
མིའི་ལུས་པོར་བསྒྱུར་བཀོད་བྱེད་ཐུབ་པར་མ་ཟད། ནང་སེམས་ལ་ཡང་བསྒྱུར་བཀོད་བྱེད་ཐུབ་པ་
དང༌། མ་འོངས་པར་གསར་གཏོད་བྱས་པའི་ཁྱད་མཚར་གྱི་ཚན་རིག་གི་མི་དེ་དག་ནི་མིའི་རིགས་
ལས་ལྡབ་འགྱུར་གྱིས་ལྷག་ཅིང་། ཁོ་ཚོས་ང་ཚོ་མཐོང་དུས་འུ་ཅག་གིས་ནེ་ཨན་ཏི་ཐི་པ་མཐོང་བ་
བཞིན་མཐོང་ཆུང་དང་ཁྱད་གསོད་བྱེད་པ་དེའོ། །
ང་ཚོས་དེ་རིང་ད་དུང་ཁྱད་མཚར་གྱི་ཚན་རིག་གི་མི་དེ་དག་ལུང་བསྟན་ཁྲོད་ཀྱི་མི་དེ་འདྲ་
ཞིག་ཡིན་མིན་ཤེས་ཐབས་བྲལ། མ་འོངས་པ་ཤེས་མཁན་གྱི་མི་ཡང་གཅིག་ཀྱང་མེད། དཔེ་དེབ་
འདིའི་མཇུག་ཏུ་ལྡེབ་མ་འགའི་ནང་དུ་སྔོན་དཔག་བྱས་པ་ཡང་། ཐམས་ཅད་ཡང་དག་ཡིན་པའི་
ངེས་པ་མ་མཆིས། ལོ་རྒྱུས་ཀྱིས་ང་ཚོར་ཡང་ནས་བསྐྱར་དུ་འབྱུང་ངེས་པའི་དོན་དག་མང་པོ་
ཞིག་རྟག་ཏུ་སྔོན་དཔག་བྱེད་ཐབས་བྲལ་བའི་དབང་གིས་མངོན་འགྱུར་བྱུང་མ་ཐུབ་པ་དང་། དེ་
ལས་ལྡོག་སྟེ་བསམ་ཡུལ་ལས་འདས་པའི་གནས་ཚུལ་འགའ་ཞིག་མཐའ་མར་མངོན་འགྱུར་བྱུང་
བ་གསལ་པོར་བསྟན་ཡོད། དུས་རབས20པའི་ལོ་རབས40པའི་ཉིང་རྡུལ་མཚོན་ཆ་བྱུང་བའི་དུས་
སྐབས་སུ། མི་མང་པོ་ཞིག་གིས་སྤྱི་ལོ2000ལོར་ཉིང་རྡུལ་གོད་ཆག་འབྱུང་བར་སྔོན་དཔག་བྱས་
པ་རེད། མིས་བཟོས་འཁོར་སྐར་དང་པོ་དང་ཨ་པོ་ལོ11འཕེན་གཏོང་བྱས་པ་དེས་གོ་ལ་ཧྲིལ་པོའི་
བསམ་པའི་བཀོད་ཤུགས་རྒྱ་ཆེ་རུ་བཏང་བས། ཀུན་གྱིས་དུས་རབས20པ་མཇུག་རྫོགས་པའི་སྐབས་
སུ་མིའི་རིགས་སྐར་མ་མིག་དམར་དང་སྐར་མ་གཤིན་རྒྱལ་སྟེང་དུ་སྤོ་ཐུབ་པར་འདོད། ཡིན་ན་ཡང་
སྔོན་དཔག་འདི་དག་གཅིག་ཀྱང་མངོན་འགྱུར་བྱུང་མ་ནུས། ཕྱོགས་གཞན་ཞིག་ནས་སྐབས་དེར་དྲ་
རྒྱ་ད་ལྟའི་རྣམ་པ་འདི་འདྲ་ཞིག་འཕེལ་རྒྱས་འབྱུང་བ་སུས་ཀྱང་ཡིད་ལ་དྲན་མྱོང་མེད།
དེའི་རྐྱེན་གྱིས་མ་འོངས་པའི་རིག་ནུས་ཀྱི་སྐྱེ་རིགས་ནི་སུས་ཀྱང་ཡང་དག་ཅིག་བརྗོད་མི་
སྤོབས། གོང་ནས་བརྗོད་པའི་ཕུགས་འདུན་དང་སྐྱི་གཡའ་བ་ཐམས་ཅད་དོན་གྱིས་ཀུན་གྱི་བསམ་
གཞིགས་ལ་སྐུལ་སློང་བྱ་ཆེད་ཡིན་ཞིང་། ང་ཚོས་ངེས་པར་དུ་ནན་ཏན་གྱིས་སྒོ་ནས་ཁ་གཏད་
ཡུལ་ནི། དུས་ཕྱིས་ལོ་རྒྱུས་འཕོ་འགྱུར་གྱིས་ཚན་རྩལ་དང་རྩ་འཛུགས་ལ་བསྒྱུར་བཀོད་བྱེད་པ་
མ་ཟད། ཁྱད་པར་དུ་མིའི་རིགས་ཀྱི་འདུ་ཤེས་དང་ཐོབ་ཐང་ངོས་འཛིན་ཐད་ལ་རྩ་བའི་འགྱུར་
ལྡོག་འབྱུང་སྲིད་པ་དེ་ཡིན་པ་དང་། འགྱུར་བ་འདི་དག་གིས་མིའི་རིགས་ཀྱི་ངོ་བོ་སྟེ། “མི” ཞེས་
པའི་མཚན་ཉིད་ཀྱང་དེ་ནས་བཟུང་མི་འདྲ་བར་གཏོང་སྲིད། དེས་ན་ང་ཚོར་ད་དུང་དུས་
ཚོད་ག་ཚོད་ཡོད་དམ་ཞེ་ན། མི་སུ་ཞིག་གིས་ཀྱང་ཤེས་ཐབས་བྲལ། གོང་ནས་བཤད་པ་ནང་
བཞིན། སྤྱི་ལོ2050ལོའི་སྐབས་སུ་མི་ལ་ལས་མི་ཉུང་ཤས་ཤིག་ལ་འཆི་བ་མེད་པར་བྱེད་ནུས་ཟེར།
ཡང་ལ་ཤས་ཤིག་གིས་དུས་རབས་རྗེས་མའམ་སྟོང་ལོ་ཕྱི་མའི་དུས་སུ་ནུས་པར་འདོད། ཡིན་ན་
ཡང་ཤེས་མིའི་ལོ་ངོ་ཁྲི7གྱི་ལོ་རྒྱུས་དང་བསྡུར་ན། ལོ་སྟོང་ཕྲག་འགའ་ནི་ཅི་ཡང་མིན་ནོ། །
གལ་ཏེ་ཤེས་མིའི་ལོ་རྒྱུས་དངོས་གནས་མཇུག་བསྒྲིལ་བ་ཡིན་ཚེ། ང་ཚོ་ཤེས་མིའི་མཇུག་
མཐའི་མི་རབས་འདིས་དུས་ཚོད་གང་ལ་གང་འཚམ་ཞིག་སྤྱད་དེ། ཆེས་མཇུག་མཐའི་དྲི་བ་འདི་
དག་ལ་ལན་འདེབས་རྒྱུ་ནི་ཁ་ཚ་དགོས་གཏུགས་སུ་གྱུར་ཡོད། ང་ཚོ་ཡང་སྙིང་ཅི་ཞིག་ཏུ་འགྱུར་
འདོད་པ་ཡིན། ལ་ལས་དེར་མིའི་རིགས་ཀྱི་འཇོན་ནུས་ཤུགས་ཆེར་གཏོང་བའི་གནད་དོན་
ཞེས་ཟེར་ཞིང་། མིག་སྔའི་ཆབ་སྲིད་པ་དང་མཚན་ཉིད་རིག་པ་བ། ཆེད་མཁས་པ། སྤྱིར་
བཏང་གི་མི་ཕལ་པ་བྱིངས་ཀྱིས་རྩོད་གླེང་བྱེད་པའི་གནད་དོན་དག་མིའི་རིགས་ཀྱི་འཇོན་ནུས་
ཤུགས་ཆེར་གཏོང་བའི་མདུན་ནས་གླེང་རིན་མེད་པ་ཞིག་རེད། གང་ལྟར་ཤེས་མི་རྣམས་མིང་གི་
ལྷག་མར་གྱུར་རྗེས། དེང་གི་ཆོས་ལུགས་དང་འདུ་ཤེས་འཛིན་སྟངས། མི་རིགས་དང་གྲལ་རིམ་ལ་
སོགས་ཀྱང་གང་དེར་བསྟུན་ནས་ཡལ་འགྲོ་བ་སྨོས་ཅི་དགོས། ཡང་གལ་སྲིད་ང་ཚོའི་རྒྱུད་འཛིན་
པ་རྣམས་ང་ཚོ་དང་རྦད་དེ་ཐ་དད་པའི་འདུ་ཤེས་ཀྱི་རིམ་པ(ཡང་ན་ང་ཚོའི་བློ་ཡུལ་འདས་
པའི་འདུ་ཤེས་འཛིན་སྟངས་ག་གེ་མོ།)ཞིག་ལྡན་ཚེ། ཡེ་ཤུའི་ཆོས་ལུགས་དང་དབྱི་སི་ལན་གྱི་ཆོས་
ལུགས། གུང་ཁྲན་རིང་ལུགས་དང་མ་རྩ་རིང་ལུགས། ཐ་ན་ཕོ་མོའི་ཁྱད་པར་སོགས་ཁོ་ཚོར་མཚོན་
ན་དོན་སྙིང་གང་ཡང་མེད་པ་ཞིག་ཡིན་སྲིད།
ཡིན་ན་ཡང་། ང་ཚོས་ལོ་རྒྱུས་སྐོར་གྱི་གནད་དོན་གལ་ཆེན་འདི་དག་གླེང་བའི་དགོས་གལ་
ཤིན་ཏུ་ཆེ་སྟེ། རྒྱུ་མཚན་ནི་དུས་རབས་གསར་པའི་ལྷ་དེ་དག་གི་མི་རབས་དང་པོ་ནི་ང་ཚོ་མིའི་
རིགས་ཀྱིས་ཇུས་འགོད་བྱ་དགོས་ལ། ང་ཚོའི་རིག་གནས་ཀྱི་ཤན་ཤུགས་ཀྱང་ཐེབས་བཞིན་ཡོད། ཁོ་
ཚོ་གསར་སྐྲུན་བྱེད་སྐབས་གཞི་འཛིན་སའི་འདུ་ཤེས་ནི། ཡང་སྙིང་མ་རྩ་རིང་ལུགས་དང་དབྱི་སི་
ལན་ཆོས་ལུགས་ཡིན་ནམ། ཡང་ན་མོ་དབང་རིང་ལུགས་ཡིན། དྲིས་ལན་མི་འདྲ་བ་ལ་བརྟེན་ནས་
ཁོ་ཚོར་ཁ་ཕྱོགས་གདོད་ནས་མི་མཐུན་པའི་ཕྱོགས་སུ་འགྲོ་རུ་འཇུག་ཐུབ་བོ། །
མི་མང་པོ་ཞིག་གིས་བསམ་བཞིན་དུ་གཡོལ་ཅི་ཐུབ་བྱེད་པ་ལས་འདིའི་ཕྱོགས་ལ་བསམ་བློ་
བཏང་མེད། ཐ་ན་མི་ཆོས་རིག་པའི་ཁྱབ་ཁོངས་འདིས་ཀྱང་དེ་བསྐྱུར་ནས་དྲི་བ་ཡན་གར་བ་ཞིག་
ལ་ལན་བཏབ་ཡོད། ཅི་ཞིག་ངེས་པར་དུ་གཏན་འགོག་བྱེད་དགོས་ཞེས་དང་། ང་ཚོས་མི་གསོན་
པོ་ཞིག་ཚོད་ལྟ་བྱེད་སྤྱད་ལ་བཀོལ་རུང་ངམ། མངལ་ཤོར་བའི་སྦྲུམ་རྟེན་ཆོག་གམ། གཞུང་རྐང་
ཕྲ་ཕུང་རུང་ངམ། རྒྱུད་བཤུས་ཀྱི་ལུག་དང་རྒྱུད་བཤུས་ཀྱི་སྤྲ་ནག རྒྱུད་བཤུས་ཀྱི་མི་སོགས་ཚོད་ལྟ་
བྱེད་སྤྱད་བྱས་ན་མི་ཆོས་ཀུན་སྤྱོད་དང་མཐུན་ནམ། དྲི་བ་འདི་དག་དངོས་གནས་ཤིན་ཏུ་གལ་
ཆེན་ཡིན་ཡང༌། གལ་སྲིད་ང་ཚོས་ད་དུང་མིའི་རིགས་ཀྱི་རིམ་འཕར་ལ་བཀག་འགོག་གམ་ཚོད་
འཛིན་བྱ་ནུས་པར་འདོད་པ་ནི་དོན་གྱིས་བྱིས་བློ་ལས་མ་འདས་ཏེ། འཆར་གཞི་དེ་དག་ཐ་དད་དུ་
སྣང་མོད། འོན་ཀྱང་མཐར་ཐུག་གི་དམིགས་ཡུལ་ནི་འཆི་བ་མེད་པར་བྱེད་པ་སྟེ། ཇེར་ཅཱ་མེ་ཧྲིའི་
འཆར་གཞི་ཕྱིར་ལོག་དགོས་པས་སོ། །ཚན་རིག་པར་གཞི་རྒྱུའི་ཕུང་ཚན་ལ་ཞིབ་འཇུག་བྱེད་དོན་
ཅི་ཡིན་དང་ཅིའི་ཕྱིར་ཀླད་པ་རྩིས་འཁོར་ལ་སྦྲེལ་དགོས་པ་ཡིན། ཡང་ན་རྩིས་འཁོར་ནང་དུ་རྣམ་
ཤེས་སམ་ཚེ་སྲོག་ཅིག་གསར་སྐྲུན་བྱ་དགོས་དོན་ཅི་ཡིན་ཞེས་དྲིས་ཚེ། ཕལ་ཆེར་གཅིག་མཚུངས་
ཡིན་པའི་ཚད་ལྡན་གྱི་དྲིས་ལན་ཞིག་ཐོབ་ཡོང་བ་ནི། ནད་ཡམས་ལ་གསོ་བཅོས་བྱས་ཏེ་ཚེ་སྲོག་
སྐྱོབ་པའི་ཆེད་དུ་ཡིན་ཞེས་སྨྲ་ངེས། བསམ་བློ་ཞིག་ཐོངས་དང༌། སྨྱོ་ནད་གསོ་བཅོས་བྱ་ཆེད་རྩིས་
འཁོར་ནང་དུ་ཚེ་སྲོག་ཅིག་གསར་སྐྲུན་བྱེད་པ་ནི་ཚེར་མ་འདོམ་གཞལ་བྱས་པ་མ་ཡིན་ནམ། ཡིན་
ན་ཡང་ཚད་ལྡན་གྱི་དྲིས་ལན་འདི་ཤིན་ཏུ་ལུགས་མཐུན་ཞིག་ཏུ་སྣང་བས། དགག་པ་བྱེད་མཁན་
གཅིག་ཀྱང་མེད། དེ་ལྟར་ཡིན་པའི་དབང་གིས་ཇེར་ཅཱ་མེ་ཧྲིའི་འཆར་གཞི་དེང་གི་ཚན་རིག་གི་
དར་ཆ་ལྟ་བུར་གྱུར་ཏེ། ཚན་རིག་ཞིབ་འཇུག་མཐའ་དག་ལ་རྒྱུ་མཚན་གནས་ལུགས་ལྡན་པར་བྱས།
ཁྱད་མཚར་གྱི་ཚན་རིག་གི་མི་གསར་གཏོད་བྱེད་མཁན་འབུམ་རམས་པ་ཧྥུ་རན་ཁིན་སི་ཐན་ད་
ལྟ་ཇེར་ཅཱ་མེ་ཧྲིའི་ཕྲག་པར་བསྡད་ཡོད་ཅིང་། ཇེར་ཅཱ་མེ་ཧྲིའི་འཆར་གཞི་ལ་བཀག་འགོག་བྱ་མ་
ནུས་ན། ང་ཚོས་འབུམ་རམས་པ་ཧྥུ་རན་ཁིན་སི་ཐན་ལ་ཡང་བཀག་འགོག་བྱེད་མི་ནུས་སོ། །
ད་ལྟ་ང་ཚོས་བསྒྲུབ་ནུས་པའི་བྱ་བ་གཅིག་པུ་ནི། ཁོ་ཚོའི་ཁ་ཕྱོགས་ལ་ཤུགས་རྐྱེན་བཟོ་རྒྱུ་ཁོ་
ན་རེད། ང་ཚོས་མི་འགྱངས་པར་ང་ཚོའི་འདོད་པ་ལ་བསྒྱུར་བཀོད་བྱ་ནུས་ཚེ། དངོས་གནས་ཤེས་
དགོས་པ་ནི “ང་ཚོ་ཡང་སྙིང་ཅི་ཞིག་ཏུ་འགྱུར་འདོད་པ་ཡིན་ནམ” ཞེས་པ་མ་ཡིན་པར། “ང་
ཚོར་ཡང་སྙིང་ཅི་ཞིག་ཐོབ་འདོད་པ་རེད” ཅེས་པ་ཡིན་སྲིད། གལ་སྲིད་ད་དུང་གནད་དོན་དེ་
སྣང་མེད་དུ་བཞག་ཡོད་དུས། ད་རུང་དངོས་གནས་བསམ་བློ་མ་འཁོར་བ་ཡིན་སྲིད་དོ། །

མཇུག་བྱང་། ལྷ་རུ་གྱུར་པའི་སྲོག་ཆགས།

ལོ་ངོ་ཁྲི7གྱི་གོང་རོལ་ཏུ་ཤེས་མི་རྣམས་ཧ་ཅང་ཉམ་ཆུང་གི་སྲོག་ཆགས་ཤིག་ཡིན་ལ། ཨ་ཧྥེ་
རི་ཁའི་གྲུ་ཟུར་ཞིག་ཏུ་རང་རང་སར་འཚོ་སྡོད་བྱས་ཡོད། ཡིན་ན་ཡང་། དུས་ཕྱིས་ཀྱི་ལོ་ངོ་སྟོང་
ཕྲག་འགའི་ནང་ཚུན་དུ་ཤེས་མི་རྣམས་གོ་ལ་ཧྲིལ་པོའི་བདག་པོ་དང་སྐྱེ་ཁམས་གཏོར་བརླག་
བྱེད་པའི་གཏེ་བོ་རུ་གྱུར། ད་ལྟའི་དུས་འདིར་ཤེས་མི་དར་ནས་ལྷ་རུ་འགྱུར་ལ་ཁད་དུ་ཡོད་
དེ། ལང་ཚོ་རྟག་ཏུ་གནས་པའི་ནུས་པ་འཐོབ་ལ་ཉེ་ཞིང་། ཁྱད་པར་དུ་ཡོད་ཚད་གསར་བཞེངས་
དང་རྨེག་མེད་དུ་གཏོང་བའི་མཐུ་སྟོབས་མངའ་བར་འགྱུར།
ཡིན་ན་ཡང་། ཡིད་ཕངས་པ་ཞིག་ལ་ཤེས་མིའི་སའི་གོ་ལའི་སྟེང་གི་བྱ་སྤྱོད་ལ་དངོས་གནས་
སྤོབས་པར་བརྩི་རུང་བ་མང་པོ་མེད། ང་ཚོས་ཁོར་ཡུག་ལ་བསྒྱུར་བཀོད་བྱས་ཏེ་འབྲུ་རིགས་ཀྱི་
ཐོན་ཚད་མཐོ་རུ་བཏང་ཞིང་གྲོང་ཁྱེར་བསྐྲུན་པར་མ་ཟད་བཙན་རྒྱལ་བཙུགས་ཤིང༌། ག་ས་གང་
དུ་སླེབས་པའི་ཚོང་ལས་དྲ་རྒྱ་གསར་གཏོད་བྱས་མོད། འཛམ་གླིང་ཡོངས་ཀྱི་སྡུག་བསྔལ་ཇེ་ཉུང་
དུ་གཏོང་ཐུབ་ཡོད་དམ། ཐེངས་རེ་རེར་མིའི་རིགས་ཀྱི་ནུས་པ་སྤྱིའི་ཆ་ནས་མཐོར་འདེགས་ཆེས་
ཆེར་བྱུང་ཡོད་ནའང་། མི་བུ་རེ་རེའི་སྐྱིད་སྡུག་གནས་བབ་ཇེ་ལེགས་སུ་སོང་བའི་ངེས་པ་མེད་ལ།
རྟག་ཏུ་སྲོག་ཆགས་གཞན་དག་ལའང་སྡུག་བསྔལ་མཐའ་ཡས་པ་བསྐྲུན་གྱི་ཡོད།
འདས་པའི་ལོ་ངོ་བཅུ་ཕྲག་དུ་མའི་ནང་དུ། མ་མཐའ་ཡང་མིའི་རིགས་ཀྱི་འཚོ་གནས་ཆ་རྐྱེན་
ལ་དངོས་གནས་མིག་མཐོང་ལག་ཟིན་གྱི་ཡར་རྒྱས་ཆེན་པོ་བྱུང་ཡོད་ལ། མུ་གེ་དང་ནད་ཡམས།
དམག་འཁྲུག་བཅས་ཉུང་དུ་ཕྱིན། ཡིན་ན་ཡང་། སྲོག་ཆགས་གཞན་དག་གི་འཚོ་གནས་ཆ་རྐྱེན་ལ་
སྔ་ན་མེད་པའི་གནོད་འཚེ་ཚབས་ཆེན་ཕོག་པས། མིའི་རིགས་ཀྱིས་འབྲེལ་ཡོད་དག་ལེགས་བཅོས་
བྱས་ཀྱང་དུས་ཡུན་རིང་པོ་ཞིག་ལ་ལྟ་ཞིབ་བྱས་རྗེས། ད་གཟོད་དགེ་སྐྱོན་གང་ཡིན་བརྡར་ཤ་ཆོད་དེ་རྒྱུན་མཐུད་ཐུབ་མིན་ཤེས་རྟོགས་ཐུབ་པ་རེད།
གཞན་ད་ལྟ་མིའི་རིགས་ལ་ཧ་ལས་དགོས་པའི་འཇོན་ནུས་མང་པོ་མངའ་མོད། ང་ཚོས་སྔཪ་
བཞིན་དམིགས་ཡུལ་གསལ་པོར་ཤེས་མེད་པར་མ་ཟད། ད་དུང་རྟག་ཏུ་ཆོག་ཤེས་ཤིག་མེད་པར་
གནས་ཡོད། ང་ཚོའི་འགྲིམ་འགྲུལ་ཡོ་བྱད་དེ་ཤིང་གྲུ་ནས་གཡོར་གྲུ་དང༌། རླངས་གྲུ། གནམ་གྲུ།
དེ་ནས་འཇིག་རྟེན་འཕུར་གྲུ་རུ་གྱུར་ཀྱང་། ང་ཚོས་རང་ཉིད་གང་ལ་འགྲོ་དགོས་པ་སྔར་བཞིན་
ཤེས་མེད། ང་ཚོར་མིག་སྔར་མངའ་བའི་སྟོབས་ཤུགས་ནི་འདས་པའི་དུས་སྐབས་གང་ལས་ཀྱང་ཆེ་
ཡང་། སྟོབས་ཤུགས་འདི་དག་ཇི་ལྟར་བེད་སྤྱོད་བྱ་དགོས་པ་ད་དུང་ཤེས་ཀྱིན་མེད་པ་འདྲ། ཆེས་
ཡ་ང་བ་ཞིག་ནི་ད་ལྟའི་མིའི་རིགས་འདི་སྔོན་ཆད་ཀྱི་དུས་ཡུན་གང་ལས་ཀྱང་འགན་མི་འཁུར་བ་
ཞིག་ཏུ་གྱུར་ཡོད། ང་ཚོས་རང་ཉིད་ལྷ་རུ་བསྒྱུར་ཅིང་ཤུལ་དུ་ལྷག་ལུས་སུ་གྱུར་པ་ནི་དངོས་ལུགས་
ཀྱི་ངེས་ལུགས་འབའ་ཞིག་ཡིན་པས། ང་ཚོས་མི་སུ་ལའང་འགན་ཁུར་མེད། དེའི་རྐྱེན་གྱིས་ང་ཚོས་
ཉེ་འཁོར་གྱི་སྲོག་ཆགས་དང་སྐྱེ་ཁམས་མ་ལག་ལ་གོད་ཆགས་ཆེན་པོ་ཐེབས་སུ་བཅུག་པ་སྟེ། དེའི་
དམིགས་ཡུལ་ནི་རང་ཉིད་ཀྱི་སྤྲོ་སྐྱིད་དང་རོལ་རྩེད་ཁོ་ནའི་ཆེད་དུ་ཡིན་མོད། འདོད་པ་ད་དུང་གཏན་ནས་ཚིམ་མྱོང་མེད།
དེས་ན་འདོད་རྔམ་ཆེ་ཞིང་འགན་འཁུར་མི་འདོད་ལ། སོ་སོས་དོན་དམ་པར་ཅི་བྱེད་འོས་
པ་ཡང་ཤེས་ཀྱི་མེད་པའི་ལྷ་ཞིག་འཇིག་རྟེན་འདིར་ཡོད་ཚེ། དེ་ལས་ཉེན་ཁ་ཆེ་བ་ཞིག་ཡོད་སྲིད་དམ། མི་སྲིད་དོ། །